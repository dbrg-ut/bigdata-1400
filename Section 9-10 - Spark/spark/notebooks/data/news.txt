
فاطمی امین را بیشتر با ستاد تبصره ۱۳ می‌شناسند، ستادی که در اواسط دهه ۸۰ و در دولت نهم دایر شد و اسقاط و جایگزینی خودروهای فرسوده و دوگانه‌سوز کردن خودروها، دو هدف اصلی آن بود.وی ابتدا مجری طرح نوسازی خودروهای فرسوده کشور بود و سپس معاونت برنامه‌ریزی و ارزیابی ستاد تبصره ۱۳ را به عهده گرفت و تا قائم مقامی این ستاد نیز پیش رفت. فاطمی امین بعدها و تا اواخر دولت دهم معاونت برنامه‌ریزی وزارت صنعت، معدن و تجارت را به دست داشت، ضمن آنکه برای مقطعی سخنگوی این وزارتخانه نیز بود.بنابراین سوابق وی نشان می‌دهد با صنعت و به ویژه خودروسازی غریبه نیست و اگر بتواند رای اعتماد مجلسی‌ها را بگیرد، این فرصت را خواهد داشت تا تحولاتی را در خودروسازی ایجاد و برخی تابوها را بشکند.هرچند احتمالا فاطمی امین نیز در صورت کسب رای اعتماد از مجلس شورای اسلامی، این را خواهد گفت که قرار نیست وزیر خودرو باشد، با این حال به نظر می‌رسد صنعت و بازار خودروی کشور آنقدر حاشیه وچالش دارد که او را هم درگیر خود کند.خودروسازی معمولا بخش زیادی از تمرکز و وقت وزرای صمت را می‌گیرد و حالا که این صنعت و بازارش با انبوهی از چالش‌ها مواجه هستند، بعید است فاطمی امین را گریزی از آن باشد.

تفاوت خودرویی که میان فاطمی امین و دیگر وزرای صمت در این سال‌ها به چشم می‌آید، همین سوابق وی در ستاد تبصره ۱۳ و البته تجربه‌اش در معاونت برنامه‌ریزی صمت است.چالش‌هایی که خودروسازی کشور این روزها به خود می‌بیند، بی‌شباهت با اواسط دهه ۸۰ نیست؛ نفوذ دولت در خودروسازی، قیمت‌گذاری دستوری، انباشت خودروهای فرسوده و ضعف کیفی از جمله چالش‌هایی هستند که در گذشته  وجود داشتند و حالا نیز پر رنگ‌تر از قبل به چشم می‌آیند.به آنها البته باید قطع همکاری‌های خارجی، ضعف تولید، رشد شدید قیمت در بازار خودرو و ممنوعیت واردات را نیز اضافه کرد.حالا وزیر صمت دولت سیزدهم مانده و این همه چالش که باید  برای تک تک آنها طرح و برنامه بدهد.فاطمی امین البته اگر می‌خواهد طرحی نو دراندازد و منشأ تحولاتی بزرگ در خودروسازی کشور شود، چاره‌ای ندارد جز اینکه از تابوها عبور کند، وگرنه مانند وزرای صمت قبلی، از وی فقط شعارهایش به جا خواهد ماند.سکانداران قبلی وزارت صمت، زیاد از لزوم خصوصی‌سازی ایران خودرو و سایپا، ایجاد رقابتی نزدیک در بازار خودرو، اسقاط و جایگزینی خودروهای فرسوده، اصلاح شیوه قیمت‌گذاری و بهبود کمی و کیفی تولید گفتند، اما بیشتر حرف‌هایشان در حد شعار باقی ماند و به مرحله عمل نرسید، بة ویژه در حوزه خصوصی‌سازی و قیمت‌گذاری.با فرض اینکه فاطمی امین بتواند اعتماد اهالی بهارستان را جلب کند و سکان هدایت وزارت صمت را به دست بگیرد، فرصت بزرگی در اختیارش خواهد بود تا چالش‌های خودروسازی را رفع کرده یا حداقل کمرنگ کند.

به نظر می‌رسد اصلی‌ترین ماموریت‌های خودرویی وی می‌تواند خصوصی‌سازی ایران خودرو و سایپا، اصلاح شیوه قیمت‌گذاری و البته آزادسازی واردات خودرو  و همچنین جذب شرکای خارجی باشد.هرچند حل این مسائل نیازمند اجماع حاکمیتی و در مواردی لغو تحریم بوده و وزارت صمت به تنهایی تصمیم‌گیرنده نیست، اما فاطمی امین در صورت حضور در این وزارتخانه می‌تواند به دنبال اقناع بالادستی‌ها برای حل و فصل چالش‌های مطرح شده برود.در واقع این هنر وزیر صمت است که بتواند با ارائه استدلال‌هایی محکم و با تهیه برنامه‌ای قوی، هیات دولت، مجلس شورای اسلامی و دیگر نهادهای تصمیم‌گیرنده را بابت مسائلی مانند لزوم خصوصی‌سازی صنعت خودرو، عبور از قیمت‌گذاری دستوری و لغو ممنوعیت واردات خودرو قانع کند.وزرای قبلی صمت دل شان می‌خواست مثلا خصوصی‌سازی صنعت خودرو به نام آنها ثبت شود، اما نه جسارت لازم را برای اقناع بالادستی‌ها داشتند و نه طرح و برنامه‌ای محکم و قوی بابت آن ارائه دادند، از همین رو کار پیش نرفت.

در بحث اصلاح شیوه قیمت‌گذاری و واردات نیز جسارت لازم وجود نداشت، آن هم در حالی که خسارات و زیان‌های این دو سیاست (قیمت‌گذاری دستوری و ممنوعیت واردات) عیان بود.با فرض کسب رای اعتماد فاطمی امین از مجلس شورای اسلامی، می‌توان دو سناریوی کلی را برای عملکرد خودرویی وی در نظر گرفت.یک سناریو این است که فاطمی امین نیز مانند وزرای قبلی صمت، تنها حرف خصوصی‌سازی و اصلاح شیوه قیمت‌گذاری و...را بزند و اقدامی عملی انجام ندهد.سناریوی دیگر اما می‌تواند این باشد که وی تابوشکنی کرده و منشأ اقدامات مهم و تاثیرگذاری در حوزه خودرو شود.سناریوی دوم خود دو شاخه دارد که با بود و نبود تحریم‌ها در ارتباط هستند.اگر برجام احیا شود و تحریم‌ها لغو، فرصت بزرگی پیش روی فاطمی امین خواهد بود تا در صورت حضور در راس وزارت صمت، به حل و فصل چالش‌های خودروسازی بپردازد.با تداوم تحریم‌ها اما کار وی سخت خواهد بود،  با این حال باز هم امکان تابوشکنی در مسائلی مانند قیمت‌گذاری و حتی واردات خودرو وجود دارد.

  «پنج چالش خودرویی وزیر صمت جدید
به نظر می‌رسد وزیر صمت دولت سیزدهم با پنج چالش اصلی در خودروسازی مواجه خواهد بود. «تعیین تکلیف سهام دولت در خودروسازی»، «قیمت‌گذاری دستوری »، «ممنوعیت واردات خودرو »، «ضعف کمی و کیفی تولید » و «اسقاط و جایگزینی خودروهای فرسوده »، پنج چالش بزرگی هستند که وزیر صمت دولت سیزدهم باید پنجه در پنجه آنها بیندازد.در این بین، تعیین تکلیف سهام ایران خودرو و سایپا می‌تواند بزرگ‌ترین ماموریت فاطمی امین در صورت کسب رای اعتماد از مجلس باشد.سال‌هاست از لزوم کنار رفتن دولت از خودروسازی گفته می‌شود، اما با وجود طرح و برنامه‌های مختلف وزرای صمت در این مورد، ایران خودرو و سایپا همچنان تحت نفوذ دولت و ملاحظات سیاسی اداره می‌شوند.اما آیا فاطمی امین وزیر احتمالی صمت می‌تواند این چالش را حل کند؟ به نظر می‌رسد حل این چالش با بود و نبود تحریم ارتباط دارد.اگر تحریم‌ها لغو شوند، امکان حضور خودروسازان خارجی در کشور فراهم می‌آید، بنابراین این فرصت برای وزارت صمت ایجاد خواهد شد تا مقدمات واگذاری سهام خودروسازان را به خارجی‌ها فراهم کند.

به اعتقاد بسیاری از کارشناسان، بهترین شیوه خصوصی‌سازی در خودروسازی ایران با توجه به شرایط خاصی که دارد، واگذاری سهام آن به خارجی‌های معتبر است.این اتفاق می‌تواند سبب توسعه خودروسازی کشور شود، زیرا نیاز اصلی صنعت خودرو ی ایران، تکنولوژی و فناوری روز است و خارجی‌ها می‌توانند این کمبود را جبران کنند، مخصوصا اگر خود در راس شرکت‌های خودروسازی کشور قرار بگیرند.در غیر این صورت، فاطمی امین (وزیر احتمالی صمت) اگر بخواهد خصوصی‌سازی را در مسیری دیگر دنبال کند، احتمالا دست آخر به قطعه‌سازان خواهد رسید و این در حالی است که کارشناسان معتقدند واگذاری سهام ایران خودرو و سایپا به قطعه‌سازان، منشأ شکل‌گیری انحصاری جدید در خودروسازی خواهد بود.اما دیگر چالش مهم خودروسازی کشور که وزیر صمت جدید حسابی با آن دست به گریبان خواهد بود، قیمت‌گذاری است.در حال حاضر قیمت خودروهای داخلی تحت سیاست‌های دستوری و توسط شورای رقابت تعیین می‌شود و این در حالی است که نه مصرف‌کننده و نه تولیدکننده هیچ‌کدام از شیوه فعلی راضی نیستند.

بنابراین ماموریت بزرگ دیگر فاطمی امین در صورت انتخاب به عنوان وزیر صمت، بستن این پرونده پر حاشیه و چالشی است.راه‌های زیادی برای حل این مساله توسط وزرای قبلی در نظر گرفته شد، اما هیچ‌کدام به سرانجام نرسیدند و این در حالی است که ضمن نارضایتی شهروندان، خودروسازان نیز غرق در زیان شده‌اند.حل مساله قیمت‌گذاری دستوری اما مانند خصوصی‌سازی نیازمند یک اجماع است و کار راحتی محسوب نمی‌شود، با این حال این وزیر صمت است که باید دولت و مجلس و البته افکار عمومی را بابت اصلاح شیوه قیمت‌گذاری خودرو قانع کند.با حل این چالش، وزیر صمت دولت سیزدهم می‌تواند بهانه خودروسازان بابت ضعف کمی و کیفی را نیز بگیرد و از این مسیر، دیگر چالش بزرگ صنعت خودرو را حل کند.در حال حاضر خودروسازان بسیار کمتر از ظرفیت خود تولید دارند، ضمن آنکه کیفیت محصولات شان نیز قابل قبول نیست.عوامل مختلفی دست به دست هم داده‌اند تا کمیت و کیفیت خودروهای داخلی قابل قبول نباشد، از جمله تحریم و همین قیمت‌گذاری دستوری.تحریم به عنوان عاملی بیرونی، حسابش جداست، اما به نظر می‌رسد فاطمی امین در صورت کسب رای اعتماد از مجلس می‌تواند حداقل چالش قیمت‌گذاری را برطرف کند و از این مسیر زمینه بهبود کمی و کیفی تولیدات خودروسازان را فراهم بیاورد.

اما در کنار چالش‌های مطروحه، فاطمی امین وزیر احتمالی صمت، پس از سال‌ها بار دیگر می‌تواند نقش مهمی در حل یکی از چالش‌های بزرگ کشور – خودروهای فرسوده- ایفا کند.او در دهه ۸۰ مدیریت اسقاط و جایگزینی خودروهای فرسوده را در دست داشت و بد هم کار نکرد و حالا با گذشت بیش از یک دهه از آن دوران، فرسوده‌ها در حال تبدیل به یک چالش بسیار بزرگ برای کشور هستند.پیش بینی‌ها از این قرار است که فقط ظرف چهارسال آینده تعداد خودروهای فرسوده در کشور به ۸ میلیون دستگاه می‌رسد.با توجه به نقش مهم فرسوده‌ها در آلودگی هوا، مصرف سوخت و تصادفات جاده‌ای، برنامه‌ریزی برای اسقاط و جایگزینی آنها یک طرح ملی به حساب می‌آید.بنابراین فاطمی امین با توجه به تجارب قبلی خود این امکان را دارد که در صورت کسب رای اعتماد از مجلسی‌ها، پروژه اسقاط فرسوده‌ها را احیا کند.

به نظر می‌رسد احیای این پروژه ارتباط مستقیمی با ازسرگیری واردات خودرو دارد، بنابراین حل و فصل مساله واردات نیز دیگر اولویت کاری وزیر صمت دولت سیزدهم به شمار می‌رود.در گذشته با توجه به اینکه واردکنندگان باید برای واردات، گواهی اسقاط خودروهای فرسوده ارائه می‌دادند، اسقاط و جایگزینی رونقی نسبی داشت، اما با ممنوعیت واردات، از رونق افتاد.لغو ممنوعیت واردات خودرو بدون شک جسارت زیادی را می‌طلبد و باید منتظر ماند و دید فاطمی امین وزیر احتمالی صمت، از آن برخوردار است یا ترجیح می‌دهد در این موضوع دخالت نکند.اگر تحریم‌ها لغو شوند، وزیر صمت دولت سیزدهم کار راحت‌تری برای ازسرگیری واردات خودرو خواهد داشت، در غیر این صورت باید مدیران بالادستی را قانع کند تا از مسیرهایی مانند واردات بدون انتقال ارز، ممنوعیت مربوطه را کنار بگذارند.ازسرگیری واردات خودرو نه فقط در احیای پروژه اسقاط فرسوده‌ها نقش دارد، بلکه به کاهش قیمت خودرو در بازار و شکل‌گیری رقابتی هرچند اندک نیز کمک خواهد کرد.

به گزارش روابط عمومی شرکت بازرسی کیفیت و استاندارد ایران این اهداف پس از برگزاری جلسات همفکری شرکت‌های خودروسازی و وزارت صنعت، معدن و تجارت و با توجه به آخرین وضعیت شاخص‌های کیفی تولید‌کنندگان و عرضه‌کنندگان خودروهای سواری در سال ۹۹ تبیین و طی ابلاغیه شماره ۷۷۰۲۵/ ۶۰ مورخ ۱۲خرداد ۱۴۰۰، توسط اداره کل صنایع حمل و نقل وزارت صمت اعلام شد.

پیرو این ابلاغیه، در شاخص ارزشیابی کیفی خودروها، ارتقا به سه ستاره کیفی و شاخص رضایت مشتریان از کیفیت اولیه خودرو (میزان رضایت مشتریان از کیفیت اولیه خودرو در پیمایش کمتر از ۴هزار کیلومتر و در سه ماهه نخست مالکیت خودرو) به ۷۱۰ امتیاز هدف‌گذاری شده است.همچنین در شاخص کیفیت و زیر شاخص IQS (تعداد عیوب فنی و طراحی مطرح شده از سوی مصرف‌کننده در سه ماهه اول مالکیت خودرو) آخرین وضعیت در سال ۹۹، ۱۸/ ۳ ایراد در یک خودرو گزارش شده که بر این اساس هدف کیفی آن در سال جاری، ۷۰/ ۲ تعیین شد. علاوه بر آن در زیر شاخص افت رضایت مشتریان از کیفیت دوام خودرو (میزان رضایت مشتریان از کیفیت دوام خودرو طی پانزده ماه اول خرید خودرو) نیز وضعیت سال گذشته ۲/ ۴درصد بوده که در این ابلاغیه، هدف کیفی برمبنای ۴درصد وضع شده است.در شاخص خدمات فروش خودروهای سواری نیز، آخرین وضعیت رضایت مشتریان از این حوزه در سال گذشته، ۶۱۹ بوده و هدف کیفی آن برای امسال، ۷۲۰ (از ۱۰۰۰ امتیاز) است. علاوه بر آن میزان تطبیق این شاخص با مقررات در سال پیش ۴/ ۷۳درصد گزارش شده که در اهداف سال جاری، ۸۰ درصد انطباق برای آن در نظر گرفته شده است.

در حوزه خدمات پس از فروش نیز، آخرین وضعیت رضایت مشتریان و میزان انطباق آن با مقررات به ترتیب در سال گذشته ۷۴۵ امتیاز و ۶۵ درصد بوده که در این ابلاغیه هدف رضایت ۷۸۵ و انطباق ۸۲درصد وضع شده است.
سايپانيوز : گروه خودروسازی سایپا در راستای افزایش عمق ساخت و کاهش میزان ارزبری کشور موفق شد بیش از ۱۹۱ میلیون یورو صرفه‌جویی ارزی را محقق کند.این گروه خودروسازی در سال ۹۹ به دستاوردهای قابل توجهی در حوزه ساخت داخل و کاهش ارزبری دست یافته که بخشی از آنها بومی‌سازی قطعات با همکاری نیروهای مسلح (نیروی هوافضای سپاه، نیروی هوایی ارتش و وزارت دفاع) است که طی آن ۶۰ پروژه مشترک تعریف شده است.
علاوه بر این گروه خودروسازی سایپا، پروژه‌های بومی‌سازی دیگری نیز تعریف کرده که طی آنها صرفه جویی ارزی بالغ بر ۲۲۸ میلیون یورو هدف‌گذاری شده است. در همین راستا، ساخت داخل ورق با استحکام بالا با راهبری سایپا و توسط شرکت‌های ورق‌سازی دنبال شد که صرفه جویی ارزی به ارزش ۴۴ میلیون یورو را به دنبال داشته است.گفتنی است تا پیش از این، ورق مورد نیاز با استحکام بالا از طریق واردات تامین می‌شد اما با توجه به شرایط تحریمی کشور و کاهش میزان ارزبری، تولید و تامین آن با تکیه بر توان داخلی توسط مجموعه سایپا در دستور کار قرار گرفت.

از سوی دیگر، سایپا موفق شده تا در نتیجه اجرای پروژه‌هایی در حوزه خرید تجهیزات و قطعات یدکی خطوط تولید ۴۳ میلیون یورو کاهش ارزبری داشته باشد.بر اساس این گزارش، گروه خودروسازی سایپا سال گذشته و از محل تحقق ۵۶ پروژه داخلی‌سازی، ۱۰۴ میلیون یورو صرفه جویی ارزی داشته است.

 در تمام پروژه‌های که منجر به کاهش ارزبری شده، مجموعه سایپا حداکثر استفاده را از توانمندی‌های علمی و عملی داخلی (نیروهای مسلح، دانشگاهی، نخبگان) انجام داده است. به عنوان مثال همکاری در تولید باتری خودروی برقی با دانشگاه تهران، همکاری با ۲۶ شرکت دانش بنیان برای تولید قطعات دانشی و فناورانه و همکاری با شرکت‌های صنایع هوا فضا برای ۲۷ پروژه مانند تولید قطعات الکترونیک، انجام شده است.
مدیرعامل گروه صنعتی ایران خودرو از داخلی‌سازی ۷۵ درصدی در شروع تولید خودروی تارا خبر داد. فرشاد مقیمی در حاشیه مراسم نخستین مرحله تحویل خودروی تارا به مشتریان طی مصاحبه‌ای گفت: قرار بود عمق خودکفایی در ابتدای تولید تارا ۶۵درصد باشد ، سپس افزایش یابد، اما اکنون که در ابتدای تولید هستیم با همکاری مجموعه تامین و عوامل ایران خودرو، این داخلی‌سازی و خودکفایی به ۷۵ درصد رسیده است.
وی افزود: در اجرای طرح تولید و راه‌اندازی خطوط خودروی تارا، ۵هزار و ۵۰۰ میلیارد تومان سرمایه‌گذاری صورت گرفته و این در حالی است که ۵/ ۹۲ درصد قرارداد‌ها برای تولید تارا با سازندگان و مجموعه‌های داخلی است و ۱۳۹ سازنده داخلی در ساخت خودروی تارا همکاری دارند.مدیرعامل ایران خودرو گفت: حدود ۴۰۰ دستگاه خودروی تارا به نمایندگی‌های ایران خودرو داده شده که از دیروز به مشتریان تحویل داده  شد، ضمن اینکه حدود ۹۰۰ دعوت‌نامه برای تعهدات تیرماه صادر شده است.مقیمی افزود: از مهر امسال تحویل تارای اتوماتیک نیز آغاز می‌شود ضمن اینکه بنا داریم در آینده‌ای نزدیک مدل کراس‌اوور تارا را که از ویژگی‌های بیشتر و برتری برخوردار است عرضه کنیم که گام بلندی به سمت جلو در خودروسازی است.وی ادامه داد: برای طراحی و ساخت خودروی تارا از طراحان سراسر کشور دعوت کردیم و اکنون توانمندی در ساخت این خودرو به مرحله‌ای رسیده که مشتریانی در خارج از کشور نیز دارد، اما اولویت ما ابتدا تامین بازار داخل و سپس صادرات است، زیرا این خودرو با ویژگی‌هایی که دارد مورد اقبال بازار‌های صادراتی نیز خواهد بود. مدیرعامل ایران خودرو گفت: در سال ۹۷، زمانی که تحریم‌ها رنگ و بوی جدیدی پیدا کرد، شرکای خارجی صنعت خودرو کشور را ترک کردند به این امید که صنعت خودرو را دچار چالش یا متوقف کنند، اما امروز با مجموعه فعالیت‌ها و برنامه‌ریزی‌هایی که در همه حوزه‌ها صورت گرفته سازندگان داخلی کار را به جایی رساندند که نه تنها متوقف نشدیم بلکه توانستیم رویا‌های گذشته را نیز محقق کنیم که البته در این کار بزرگ شبکه تامین ایران خودرو شامل قطعه‌سازان داخلی هم سهیم بودند.

طبق آماری که وزارت صنعت، معدن و تجارت ارائه کرده، در چهار ماه ابتدایی امسال حدود ۲۶ هزار و ۳۰۰ دستگاه انواع محصول تجاری سبک و سنگین در کشور تولید شده است.با این حال در مقایسه با همین بازه زمانی در سال گذشته، تیراژ این خودروها افتی حول و حوش ۳ درصد به خود دیده است.بررسی‌های تیراژ تولید خودروهای تجاری نشان می‌دهد تولید محصولات تجاری نیمه سنگین و سنگین (میدل باس، مینی بوس، کامیون، کامیونت و کشنده) به نسبت مدت مشابه سال گذشته رشد کرده با این حال این خودروها با توجه به تحریم و همچنین افت تقاضا، کماکان تولیدی زیر ظرفیت دارند.

همچنین بنابر آمار اعلامی از سوی وزارت صمت، تا پایان تیر امسال حول و حوش ۲۳ هزار و ۲۰۰ دستگاه وانت در خودروسازی کشور به تولید رسیده که در مقایسه با چهار ماه ابتدایی سال گذشته افتی بیش از ۸درصد را نشان می‌دهد.بیشتر وانت‌های تولیدی تا پایان تیرماه امسال سهم سایپا است که تیراژی حدودا ۱۸ هزار و ۸۷۵ دستگاهی داشته و نسبت به مدت مشابه سال گذشته حدود ۲ درصد کاهش یافته است.در کنار سایپا، دیگر وانت‌های کشور را در بهار امسال، شرکت‌های بخش خصوصی تولید کرده‌اند و این در حالی است که ایران‌خودرودیزل تنها یک دستگاه در این بخش تولید داشته است.گویا این شرکت قصد دارد نسل جدید وانت آریسان را عرضه کند و بنابراین احتمال می‌رود در ماه‌های آینده، خط تولید وانت این شرکت دوباره فعال شود.بنابر آمار منتشره اما ۲۷۴ دستگاه مینی‌بوس و میدل‌باس در کشور طی چهار ماه ابتدایی امسال به تولید رسیده است که در مقایسه با مدت مشابه سال گذشته رشدی حدود ۶ درصدی را نشان می‌دهد.همچنین اتوبوس نیز تیراژی تنها ۲۲۷ دستگاهی داشته که به نسبت تیر ماه سال گذشته افت بیش از ۱۳ درصدی را نشان می‌دهد.آمارها می‌گویند در چهار ماه ابتدایی امسال، ۲۰۴ دستگاه مینی‌بوس، میدل‌باس و اتوبوس در ایران‌خودرودیزل به تولید رسیده که از افزایش ۴۵۰ درصدی نسبت به مدت مشابه سال گذشته حکایت دارد.سایر مینی‌بوس و میدل باس‌های تولیدی در مدت زمان ذکر شده از سال جاری را شرکت‌های بخش خصوصی تولید کرده‌اند و گروه خودروسازی سایپا هیچ تولیدی در این حوزه نداشته است.ضعف تولید اتوبوس و مینی بوس در کشور در حالی است که ناوگان حمل و نقل عمومی با فرسودگی دست و پنجه نرم می‌کند ولی خودروسازان برنامه مشخصی برای رشد تیراژ در این بخش ندارند.

اما اوضاع تولید در بخش کامیون، کامیونت و کشنده اگرچه بهتر از اتوبوس و مینی‌بوس بوده، اما تیراژ این محصولات نیز زیر ظرفیت است.تجاری‌سازان در چهار ماه ابتدایی امسال ۲ هزار و ۵۹۰ دستگاه کامیون و کشنده و کامیونت به تولید رسانده‌اند که با توجه به تیراژ هزار و ۳۶۰ دستگاهی در مدت مشابه سال گذشته، رشدی تقریبا ۹۰ درصدی را نشان می‌دهد.در بین تجاری‌سازان، بیشترین تیراژ کامیون، کامیونت و کشنده، نصیب ایران‌خودرودیزل شده که توانسته تولیدی حدود هزار و ۲۶۰ دستگاهی را در کارنامه‌اش به ثبت برساند و نسبت به چهار ماه مشابه سال گذشته حدود ۱۲۴ درصد رشد را تجربه کند.این در حالی است که در زیرمجموعه‌های تجاری‌ساز سایپا تنها ۲۹۰ دستگاه کامیون، کامیونت و کشنده به تولید رسیده است.این میزان تولید برای سایپا رشد بیش از ۱۴۵ درصدی را در این بخش رقم زده است.باقی‌مانده تولید این خودروها در مدت زمان ذکر شده از سال جاری نیز سهم بخش خصوصی بوده است.

دنياي اقتصاد : نامه معرفی وزرای پیشنهادی کابینه سیزدهم جهت بررسی صلاحیت و اخذ رای اعتماد در مجلس روز گذشته اعلام وصول شد. ابراهیم رئیسی رئیس‌جمهوری روز چهارشنبه هفته گذشته لیست وزرای پیشنهادی خود را طی نامه‌ای برای محمد‌باقر قالیباف رئیس مجلس شورای اسلامی ارسال کرد و لیست مذکور روز گذشته در مجلس اعلام وصول شد. در همین حال براساس آیین‌نامه داخلی مجلس، نمایندگان یک هفته فرصت بررسی برنامه‌های وزرای پیشنهادی را در کمیسیون‌های تخصصی دارند و بعد از آن مجلس باید در جلسات متوالی در صحن علنی وارد بررسی صلاحیت وزرا شود.
محمدباقر قالیباف، رئیس مجلس شورای اسلامی نیز دیروز در ابتدای جلسه علنی مجلس، ضمن قرائت متن نامه معرفی وزرای پیشنهادی دولت سیزدهم، با بیان اینکه کمیسیون‌های تخصصی از روز گذشته بررسی برنامه‌های وزرای پیشنهادی را آغاز کرده‌اند گفت که جلسات رای اعتماد به وزرای پیشنهادی دولت سیزدهم از روز شنبه هفته آینده‌(۳۰ مرداد) آغاز می‌شود که ان‌شاءالله تا سه‌شنبه یا حداکثر چهارشنبه هفته آینده کار بررسی صلاحیت‌ها به اتمام می‌رسد.

به گزارش «ایسنا»‌ وی ادامه داد: دولت برنامه کلی وزرا را در چند صفحه و در ضمیمه لیست به مجلس ارسال کرده که در سامانه بارگذاری می‌شود. همچنین مواردی همچون تجربه، تخصص مرتبط، شرح حال وزرا، برنامه و سوابق علمی و اجرایی و سایر امتیازات قابل استناد در سامانه در اختیار همه نمایندگان قرار می‌گیرد. تاکید دارم که حتما وزرا تمام برنامه‌های خود را در این سامانه قرار دهند که مورد رجوع همه نمایندگان و کمیسیون‌های تخصصی است.

رئیس مجلس شورای اسلامی درباره روند بررسی صلاحیت‌ها گفت: وظیفه ما بررسی برنامه‌های وزرا در مهلت یک هفته‌ای در کمیسیون‌ها و تطبیق آن با اسناد بالادستی و قوانین است، بنابراین کمیسیون‌ها نقش مهمی دارند.  قالیباف ادامه داد: گزارش کمیسیون‌ها درباره وزرا به صحن بسیار مهم است، بنابراین نظرات خود را به‌طور روشن و شفاف اعلام کنند که نظرات‌شان در صحن علنی قرائت می‌شود. مبنای تصمیم‌گیری مجلس مبتنی بر توانایی، کارآمدی، پاسخگویی، برنامه، اسناد بالادستی و چابکی در تصمیم‌گیری است.

وی افزود: در بررسی‌ها به این نکته توجه شود که رئیس دولت، رئیس‌جمهوری است که وظیفه پیشبرد کارها را به عهده داشته و می‌خواهد با این تیم کار کند. البته این به آن معنا نیست که مجلس به کل این لیست رای دهد چون در قانون پیش‌بینی شده که مجلس حرف آخر را در رای اعتماد بزند منتها ما [باید] انصاف داشته [باشیم] که رئیس‌جمهور با انتخاب این تیم می‌خواهد کارش را انجام دهد.

  شرکت وزرای پیشنهادی در ۲۷۰ جلسه
درهمین حال از روز جمعه وزرای پیشنهادی رئیس‌جمهور با حضور در کمیسیون‌های تخصصی مجلس به ارائه برنامه‌های خود به نمایندگان مجلس پرداخته‌اند.

به گزارش «ایسنا» سید‌نظام‌الدین موسوی، سخنگوی هیات رئیسه مجلس نیز از حضور وزرای پیشنهادی تا آخر هفته در ۲۷۰ جلسه کمیسیون‌های تخصصی خبر داد و گفت: رئیس‌جمهور می‌تواند در جلسات رأی اعتماد به وزرای پیشنهادی بنا به ضرورت تشخیص خود حضور یافته و نسبت به کلیات برنامه دولت و وزیر مربوطه مطالبی را مطرح کند. موسوی اظهار کرد: از ابتدای هفته آینده به مدت چهار روز بررسی صلاحیت وزرای پیشنهادی در صحن علنی مجلس انجام خواهد شد و نظر نهایی مجلس نسبت به هر یک از وزرا در همان زمان اعلام خواهد شد.

  انتقاد از لیست وزرای پیشنهادی
در این بین لیست ۱۹نفره وزرای مورد نظر ابراهیم رئیسی برای حضور در کابینه سیزدهم با انتقادهایی درمیان برخی نمایندگان مجلس و سیاسیون روبه‌رو شده است. درهمین راستا، به گزارش «ایرنا» فاطمه محمد‌بیگی، نماینده مردم قزوین در توییتی ضمن گلایه از عدم استفاده بانوان در کابینه دولت سیزدهم نوشت: جای این گلایه هست که چرا از ظرفیت بانوان مدیر متخصص، جهادی و پرتلاش استفاده نشده است.

در واکنشی دیگر جواد امام، فعال سیاسی اصلاح‌طلب در گفت‌وگو با «ایلنا» درباره ارزیابی خود نسبت به کابینه معرفی شده از سوی سید‌ابراهیم رئیسی گفت: این کابینه بیشتر شبیه کابینه سوم آقای احمدی‌نژاد است؛ به هرحال آقای رئیسی شعار مستقل بودن داده بود در صورتی‌که کاملا مشخص بود که دست‌فرمان ایشان اصولگرایی است و با این لیستی که معرفی شد عملا نشان داد که کابینه ایشان وجه اشتراک خیلی جدی با کابینه آقای احمدی‌نژاد دارد.  به گزارش خبر‌آنلاین، محمد مهاجری، تحلیلگر رسانه‌ای اصولگرا نیز درباره کابینه پیشنهادی سید‌ابراهیم رئیسی به مجلس شورای اسلامی اظهار کرد: آقای رئیسی تیم اقتصادی دولت را زیرمجموعه آقای مخبر دزفولی تعریف کرده‌اند، بنابراین اگر احیانا می‌بینیم که در آن لیست برخی از وزرا با بقیه بالانس نیستند، احتمالا ایشان به نقش آقای مخبر دزفولی به عنوان بالانسر خیلی توجه دارند و تصور و برداشت‌شان این است که این اتفاق توسط آقای مخبر دزفولی می‌افتد و نقاط ضعف برخی از وزرا در آن حوزه پر می‌شود.  همچنین مسیح مهاجری در مطلبی در روزنامه جمهوری اسلامی به رئیس‌جمهور توصیه کرد تا در فهرست اعضای دولت پیشنهادی خود تجدیدنظر کند. به گزارش انتخاب او در این مطلب نوشت: مطمئن باشید با این افراد نمی‌توانید دولتی قوی که شعارش را داده‌اید داشته باشید.

  مخالفت قاسم روانبخش با وزیر پیشنهادی اطلاعات
در این میان به گزارش خبرآنلاین به نقل از همشهری آنلاین قاسم روانبخش، عضو شورای مرکزی جبهه پایداری انقلاب اسلامی در نامه‌ای سرگشاده خطاب به ابراهیم رئیسی مخالفت خود را به معرفی سید اسماعیل خطیب به عنوان وزیر پیشنهادی اطلاعات اعلام کرده است.

دنياي‌اقتصاد : چگونگی پیشروی سریع طالبان و فروپاشی ناگهانی ارتش افغانستان این روزها ذهن بیشتر تحلیلگران را به خود جلب کرده است. به نظر می‌رسد ۵عامل ساختار دولت، فساد، اراده طالبان تحت لوای مقاومت در برابر اشغالگران، ناروشن بودن استراتژی آمریکا و همین‌طور ناکامی این کشور در نهادسازی و سرانجام حمایت پاکستان مهم‌ترین نقش را در این پیشروی سریع ایفا کرده است.
پنج ضلعی فروپاشی افغانستان
 پیشروی‌های سریع طالبان در افغانستان طی هفته‌ها و روزهای اخیر (به‌ویژه از جمعه ۱۵مرداد تا جمعه ۲۲مردادماه که موجب تسخیر ۱۸ ولایت به دست طالبان شد) پرسش‌های بسیاری را برانگیخته که دلیل این پیشروی سریع چیست؟ برخی ریشه بحران را در داخل افغانستان می‌جویند و برخی انگشت اتهام را به خارج نشانه می‌روند. اما برای دستیابی به یک تحلیل روشن باید مجموع عوامل را در یک «بسته» و در کنار هم دید تا بتوان تحلیلی نزدیک به واقعیت ارائه داد. در زیر به مجموعه‌ای از دلایل اشاره می‌شود که سبب‌ساز پیشروی سریع طالبان و فروپاشی سریع ارتش و آچمز شدن دولت مستقر در کابل شده است.

   ریشه بحران‌های افغانستان در کجاست؟
حامیان این نگرش بر این باورند که مسائل و مشکلات امروز افغانستان «داخلی» است. آنها به بحران قانون، بحران مشروعیت، بحران کارآمدی و غیره اشاره می‌کنند. برخی نظریه‌پردازان توسعه از جمله «لوسین پای» معتقدند توسعه سیاسی در کشورهای در حال گذار با چندین بحران مواجه است: بحران هویت، بحران مشروعیت، بحران مشارکت، بحران نفوذ و بحران توزیع. اگر بخواهیم تحولات افغانستان را بر اساس این مدل ارزیابی کنیم راه به جایی نخواهیم برد؛ چراکه افغانستان اساسا جامعه‌ای «در حال گذار» نیست. از دید نظریه‌پردازان مکتب کلاسیک مدرنیزاسیون، جامعه در حال گذار جامعه‌ای است که در حال انتقال از چارچوب «سنت» به «مدرنیته» است. این گروه که به‌شدت تحت تاثیر اندیشه «تکامل گرایی» قرن نوزدهم قرار دارند، جامعه سنتی را نقطه مقابل جامعه مدرن توصیف می‌کنند و حرکت از سنت به مدرنیته را امری اجتناب‌ناپذیر می‌دانند. از جمله ویژگی‌های یک جامعه سنتی می‌توان به اندک بودن شهرها، زیاد بودن روستاها، تمایز کامل طبقات اجتماعی، پیوند نزدیک حکومت و دین، عدم وابستگی اقتصادی روستاها به حکومت اشاره کرد. این ویژگی‌ها در جامعه مدرن برعکس می‌شوند. یعنی میزان شهرنشینی و مصرف‌گرایی بالا می‌رود، نوعی انفکاک ساختاری صورت می‌گیرد و علاقه به تحرک اجتماعی و آمادگی برای کسب تجربیات تازه افزایش می‌یابد. اما آیا می‌توان مفهوم «در حال گذار» را برای افغانستان به کار برد؟ بر اساس یک تعریف، این کشور در وضعیت «پیشاسنتی» قرار دارد. به گمانم تحلیل «عجم‌اوغلو - رابینسون»، در کتاب «جاده باریک آزادی» برای تحلیل اوضاع افغانستان بیشتر به‌کار می‌آید. این محققان به تاسی از توماس هابز به چهار نوع «دولت» یا «لویاتان» اشاره می‌کنند: لویاتان غایب، لویاتان در غل‌وزنجیر، لویاتان مستبد و لویاتان کاغذی.

در لویاتان غایب، چیزی به نام «دولت» وجود ندارد. ابتدایی‌ترین خدمات هم ارائه نمی‌شود. در این لویاتان، فقط گروه‌های نظامی، چریکی و جنگ‌سالاران بر مناطق مختلف کشور حکمرانی می‌کنند و هیچ‌کس از یک‌لحظه دیگرِ خود خبر ندارد. مرگ پیش چشم است؛ چه هر لحظه امکان رویارویی با گروه‌های شبه‌نظامی وجود دارد. در غیاب لویاتان «امنیت» هیچ جایی ندارد. لویاتان غایب، موجب ایجاد جامعه بی‌هویت و درهم‌ریخته می‌شود؛ مانند لاگوس در نیجریه که در آن گروه‌های شبه‌نظامی بر هست‌ونیست کشور حاکم‌ هستند. در این جامعه نه دولت قوی وجود دارد و نه جامعه قوی؛ تمام آنچه هست یک جامعه فروپاشیده و متشکل از گروه‌های قدرت‌طلبی است که در هر بخشی از کشور علم قدرت برافراشته‌اند.

در لویاتان کاغذی، رنگ و لعابی از دولت وجود دارد؛ اما اقتدار آن به‌سختی از پایتخت یا برخی مناطق خاص فراتر می‌رود. در اینجا هم نه جامعه قوی است و نه دولت. وجه تمایز لویاتان کاغذی با لویاتان غایب این است که در لویاتان کاغذی، حداقل نشانه‌هایی از «دولت» در پایتخت یا برخی مناطق خاص دیگر به چشم می‌خورد.وجه اشتراکشان هم این است که در هر دو، گروه‌های شبه‌نظامی و گروه‌های فروملی و گریزازمرکز هستند که بر کل یا بخش‌های زیادی از کشور حاکمند. مثال آن افغانستان است که تصور می‌کنم همواره میان لویاتان غایب (بی‌دولتی) و لویاتان کاغذی در نوسان است. در لویاتانِ در غل‌وزنجیر، هم جامعه و هم دولت قوی است و هم ‌پای هم به‌ پیش می‌روند (مانند دموکراسی‌های غربی)، امکان پیشی‌گرفتن یکی بر دیگری وجود ندارد و همواره ابزارهایی برای کنترل یکدیگر دارند. در لویاتان مستبد، دولت قوی است؛ اما جامعه ضعیف است. در این جامعه اقتصاد و امنیت داده می‌شود؛ اما در عوض سیاست و مشارکت مدنی از مردم گرفته می‌شود؛ مثل چین. در این الگو، دولت همه‌کاره است و تمام یا بیشتر روزنه‌های تنفس اجتماعی مسدود می‌شود.

اما بازگردیم به سوال ابتدایی: دلیل سقوط پیاپی مناطق افغانستان چیست؟

الف) در این رابطه برخی ناظران به «ریشه‌های درونی» بحران توجه دارند و علت را در «قانون اساسی» می‌جویند. با عنایت به اینکه افغانستان برای نخستین‌بار در سال ۲۰۰۴ صاحب قانون اساسی شد، اما این گروه معتقدند که از قضا ریشه مشکلات فعلی در این کشور در همین قانون اساسی است. استدلال این گروه چیست؟ اینان معتقدند که نخستین مشکل در شکل‌گیری یک «دولت واحد» در یک سرزمین متکثر با اقوام فراوان است؛ سرزمینی که در آن رهبران محلی، اجتماعات محلی و قبایل به شکلی «خودمدار» حکومت می‌کنند. در این کشور بر اساس نظرسنجی سال ۲۰۲۰، پشتون‌ها ۵/ ۳۸درصد جمعیت، هزاره‌ها ۵/ ۲۴درصد، تاجیک‌ها ۳/ ۲۱درصد، ازبک‌ها ۶درصد و ۲/ ۳ درصد از جمعیت را «ایماق»ها تشکیل می‌دهند. افزون بر این، گروه‌های بی‌شمار دیگری هم هستند. حامیان این دیدگاه به سوئیس اشاره کرده و می‌گویند همان‌طور که این کشور متشکل از «کانتون»های خودمختار است، افغانستان هم به جای یک دولت مرکزی واحد و یک‌دست همچون ژاپن باید همچون سوئیس دارای کانتون‌های خودمختار می‌شد. دلیل آن هم وجود تنوع قومی-قبیله‌ای در افغانستان است که هر یک داهیه خودمختاری دارند. همچنین باید به تعداد زیاد جنگسالاران اشاره کرد که تاب تحمل اطاعت از دولت مرکزی را ندارند.

در «لویاتان افغان» («لویاتان غایب - کاغذی» یا «لویاتان افغانی - طالبانی») همواره جنگ‌سالاران نقش مهمی دارند. اینها گروه‌های گریزازمرکز و گروه‌های فرو ملی هستند که حاضر به گردن‌نهادن در برابر قدرتی مافوق (دولت) نیستند، بلکه خواهان این هستند که خودشان سوار بر اسب مراد باشند. افغانستان همواره جولانگاه جنگ‌سالاران قبیله‌ای بوده است. افزون بر این، در فضایی که اقتدار دولت افغانستان به‌سختی از پایتخت و برخی مناطق خاص فراتر می‌رود و این دولت طالبان است که بخش زیادی از کشور را تحت اقتدار خود در آورده است، گروه‌ها و اقوام مختلف در این کشور از ترس جان خود مبادرت به تشکیل ارتش‌های مردمی کرده‌اند تا در برابر لویاتان طالبانی مقاومت کنند. بی‌دلیل نیست که به این کشور «سرزمین جنگ‌سالاران» لقب داده‌اند. بر همین مبنا، گام اول «لویاتان طالبانی» تضعیف روحیه مردم (با تلقین پیشروی‌های مکرر و شکل‌گیری ارتش‌های مردمی) و تضعیف روحیه قوای دولتی (با سقوط پیاپی ولایت‌ها یا ولسوالی‌ها) و دستیابی به موقعیت برتر در «میدان» است تا در برابر دولت آمریکا و افغانستان در مذاکرات آتی دست برتر داشته باشد. هدف نهایی طالبان تهی‌کردن لویاتان افغان از اقتدار و در نهایت فروپاشی آن و پرکردن خلأ قدرت پدیدآمده با اقتدار طالبانی است.

در هر حال، «آخیلش پیلاماراری» معتقد است که قانون اساسی سال ۲۰۰۴ ساختاری را به وجود آورد که بر اساس آن استانداران [والیان]، مقام‌های پلیس و «حتی معلمان مدارس» از سوی رئیس‌جمهور مستقر در کابل انتخاب می‌شوند. در ساختار قدرت در افغانستان، قدرت بسیاری در دست رئیس‌جمهور [قدرت اجرایی] قرار دارد. در زمان نگارش قانون اساسی، بسیاری از افغان‌ها بر این باور بودند که یک دولت مرکزی قدرتمند برای جلوگیری از واگرایی ملی، جلوگیری از مداخلات همسایگان و ممانعت از تداوم فعالیت جنگ‌سالاران ضروری است. مخالفت با فدرالیسم و دولت منطقه‌ای در میان پشتون‌ها در شرق و جنوب قوی بود؛ درحالی‌که تاجیک‌ها، هزاره‌ها و ازبک‌ها بیشتر متمایل به خودمختاری محلی بودند. مخالفان فدرالیسم معتقد بودند که این نظام سیاسی می‌تواند موجب تقویت جنگ‌سالاران شود.

با این حال، همه گروه‌ها کنترل محلی بر امور محلی در سطح روستاها و قبایل را تایید کردند و نمی‌خواستند دولت در آداب و رسوم سنتی دخالت کند. ماده ۶ قانون اساسی بیش از حد بلندپروازانه بود؛ زیرا دولت را ملزم به «ایجاد جامعه‌ای مرفه و مترقی بر اساس عدالت اجتماعی، حفظ کرامت انسانی، حمایت از حقوق بشر...[و] تحقق دموکراسی کرد.» اما حقیقت این است که در این قانون اساسی تناقضات زیادی نهفته بود: در نظام سیاسی جدید در سال ۲۰۰۴، جنگ‌سالاران مایل نبودند زیر یوغ دولت درآیند و آنها بخشی از نیروهایی بودند که چه بخواهیم و چه نخواهیم در اداره کشور صاحب نقش بودند. از سوی دیگر، تمرکز قدرت در دست قوه اجرایی موجب عدم توازن با قوه مقننه شد. برخی اندیشمندان بر این باورند که نظام پارلمانی بیشتر به کار افغانستان می‌آید تا نظام ریاستی. دلیل اقامه‌شده این است که در جامعه افغانستان که دارای تکثر قومی است، پارلمان می‌توانست نماینده گروه‌های متکثر باشد.

ب) برخی دیگر علت بحران را در «فساد»ی می‌دانند که ساختار سیاسی افغانستان را در خود فرو برده است. این فساد هم ابعاد اقتصادی دارد و هم سیاسی. حامیان این دیدگاه بر این باورند که آمریکا طی بیست سال اخیر حدود ۲تریلیون دلار در این کشور خرج کرده است. اما هیچ بازخورد مثبتی در تحولات این کشور نداشته است. پلیس، سربازان و به‌طور کلی نیروهای امنیتی در چنین وضعیتی حاضر نیستند جان خود را برای دولتی به خطر بیندازند که غرق در فساد است و شهروندان را نادیده می‌گیرد. این دولت نه تنها پرداخت‌های مالی مناسبی به سربازان و نیروهای امنیتی ندارد، بلکه در مواقع بحرانی، قادر به ارائه پشتیبانی و ارائه تسلیحات و خدمات درمانی هم نیست. به همین دلیل، نیروهای امنیتی وقتی در میدان جنگ می‌بینند که دشمن دست برتر دارد یا اسلحه بر زمین می‌گذارند و به او ملحق می‌شوند یا فرار را بر قرار ترجیح می‌دهند.

ج) اراده و انگیزه طالبان: طالبان خود را «تجسم» و «نماینده» اسلام می‌داند و با توجه به این سابقه خواستار «مقاومت در برابر اشغالگران» شده است. این نگاه برای بیشتر مردم افغانستان ملموس‌تر و قابل پذیرش‌تر است. دولت کابل در ائتلاف با دولت آمریکا، دولتی نامشروع تلقی می‌شود؛ چراکه اجازه استیلای «غرب کافر» بر یک «سرزمین اسلامی» را داده است. طالبان مقاومت در برابر دشمن را وظیفه دینی – اسلامی خود می‌داند و پیروان خود را متقاعد می‌سازد که پیروزی با آنهاست و حق یارشان است. عبدالرزاق، رئیس پلیس سابق قندهار می‌گفت: «روحیه طالبان بهتر از روحیه نیروهای دولتی است. روحیه آنها بسیار بالاست. به عملیاتشان نگاه کنید. آنها به مردم برای انجام کارهای نشدنی انگیزه می‌دهند.» در قاموس طالبان (و گروه‌های مشابه)، جهاد علیه اشغالگر یک وظیفه مذهبی است و برای «دفاع از ارزش‌ها» ‌انجام می‌شود. در سال ۲۰۱۲ یک نظرسنجی از مردم افغانستان درباره طالبان صورت گرفت. افغان‌ها «قویا» اعلام کردند که با طالبان همدردی می‌کنند. به عبارت دیگر، این نظرسنجی نشان داد که ۷۷درصد از مردم مدافع طالبان هستند؛ زیرا طالبان «افغان هستند، مسلمانند و جهاد می‌کنند.» در هر حال، چنین اراده‌ای در سوی نیروهای دولتی وجود دارد. به گفته برخی ناظران، یکی دیگر از مشکلات افغانستان این است که در این کشور به‌ویژه در میان نیروهای مسلح نشانی از «ملی‌گرایی» وجود ندارد. آن چسب وحدت‌بخش در این کشور حضور آمریکا بود. با خروج این کشور از افغانستان، عملا آن چسب وحدت‌بخش «وا رفت» و از هم گسست. فقدان روحیه ملی و فقدان آن چسب وحدت‌بخش باعث شد به محض خروج نیروهای آمریکایی، طالبان دست به پیشروی‌های گسترده بزند و در مقابل، نیروهای دولتی به راحتی از مقابل این گروه بگریزند.

د) دلیل دیگر را برخی مقام‌های نظامی آمریکا اعلام کرده‌اند. آنها بر این باورند که مشاوره و آموزش دادن به نیروهای افغان خوب پیش می‌رفت؛ اما فرار آنها از مقابل طالبان یک ضعف را نمایان ساخت. این گروه معتقدند که آمریکا یک استراتژی روشن در مقابله با طالبان و تقویت نیروهای ارتش افغانستان نداشت. «مایک جیسون» که سرهنگ بازنشسته ارتش آمریکاست و قبل از بازنشستگی در سال ۲۰۱۹ فرماندهی واحدهایی را در افغانستان و عراق بر عهده داشت، می‌گوید: «ما تیم‌های کوچکی از سربازان، تفنگداران دریایی، ملوانان و نیروی هوایی را به هم وصله پینه کردیم؛ برخی مهارت‌های اولیه زنده ماندن را به آنها آموختیم و قبل از قرار دادن آنها در واحدهای خارجی، درس‌های طولانی به زبان محلی به آنها می‌آموختیم. ما آنها را به صورت‌های مختلف به‌عنوان MiTTs، BiTTs، SPTTs، AfPak Hands، OMLT، PRTs، VSO، AAB، SFAB، IAG، MNSTC-I، SFAAT توصیف کردیم.» این سرهنگ بازنشسته معتقد است که آمریکا نتوانست دست به نهادسازی در افغانستان بزند: «ما نتوانستیم زیرساخت‌های لازم را که به‌طور موثر با آموزش نظامی، سیستم‌های پرداختی و دستمزد، پیشرفت شغلی، پرسنل، مسوولیت‌پذیری - و همه مواردی که یک نیروی امنیتی حرفه‌ای را دربرمی‌گیرد – ارتباط دارد، ایجاد کنیم. ما نتوانستیم مشکلاتی را که ارتش و پلیس افغانستان با آن روبه‌رو هستند، حل کنیم: فساد همه‌گیر، از میان رفتن روحیه، استفاده بی‌رویه از مواد مخدر و...» او می‌افزاید: «بهترین نیروهای در افغانستان کماندوهای نیروهای ویژه هستند؛ تیم‌های کوچکی که شجاعانه عمل می‌کنند؛ اما عملکرد آنها با وجود یک نهاد حمایتی است که خوب می‌شود.» این سرهنگ بازنشسته می‌افزاید یکی از اشتباهات نظامیان آمریکا این بود که به تقویت پلیس روی نیاوردند و پلیس در عمل به دست ارتش افتاد. او می‌گوید: وقتی همتایان نظامی افغانمان به ما شلیک کردند، ما در پی این برنیامدیم که انگیزه آنها را بشناسیم و به «چرایی» آن نپرداختیم و «کسی هم نبود ما را پاسخگو سازد». او کلام خود را این‌گونه خلاصه می‌سازد: «یک استراتژی منسجم برای پرداختن به ریشه این مشکلات وجود نداشت؛ چراکه اگر بود، کار ما را آسان‌تر می‌کرد.»

و) اما مهم‌ترین عامل خارجی که برخی آن را «علت‌العلل» پیشروی سریع طالبان می‌دانند حمایت‌های پاکستان است. سیستم اطلاعاتی پاکستان به دنبال تعریف حوزه نفوذ در افغانستان است. به همین دلیل، طالبان مهم‌ترین حربه در این زمینه است. افزون بر این، گمانه‌زنی‌ها حاکی است که طالبان با چراغ سبز پاکستان دست به پیشروی زده است. نگاه افغان‌ها این است که طالبان محصول پاکستان است و پاکستان مهم‌ترین تهدید بر امنیت و وحدت ملی افغانستان است. یک «احتمال» این است که پاکستان اجازه تسخیر کابل را نمی‌دهد؛ چراکه عبور از خطوط قرمز تلقی می‌شود.  ظواهر چنین نشان می‌دهد که طالبان در نزدیکی کابل متوقف شوند و با استعفای احتمالی اشرف غنی (که یکی از مطالبات طالبان است) راه برای مذاکره مجدد گشوده خواهد شد. نکته پایانی اینکه، معضل اصلی در افغانستان وفاداری براساس قومیت و ریش‌سفیدی است نه بر مبنای ملی. این کشور مصداق تقسیم‌بندی وبر است که نشان می‌دهد افغانستان هنوز در دوره «سنت» مانده و در آن دست‌وپا می‌زند. این کشور در ذات خود «وامانده در سنت» است و به تعبیر عجم‌اوغلو - رابینسون و فوکویاما مبنای وفاداری «بزرگ‌مردی» و «ریش‌سفیدی» است. بر همین اساس، پست‌های سیاسی و امنیتی هم نه برمبنای تخصص و شایسته‌سالاری که مبنایی مدرن دارد، بلکه براساس سلیقه فردی (حاکمان) و میزان سرسپردگی و وفاداری به این دو قطب قدرت (غنی- عبدالله) تقسیم می‌شود. در آخر به همان پیشنهاد گذشته‌ام بازمی‌گردم. طالبان را نمی‌توان انکار کرد. این گروه با کسب پیروزی‌های نظامی می‌خواهد نشان دهد که نمی‌توان از او در آینده افغانستان چشم‌پوشی کرد. به رسمیت شناختن حضور این گروه در افغانستان شاید بتواند میزانی از دامنه بحران‌ها بکاهد. پیش از این در مقاله «عقرب و قورباغه» پیشنهادهایی ارائه شده بود. یکی از این پیشنهادها شکل‌گیری «اقلیم طالبان» است. این گزینه الگو‌هایی مانند «اقلیم کردستان» و موارد مشابه دیگر را در نظر دارد. بر اساس این الگو، مناطق هم‌مرز با پاکستان به‌ویژه مناطق قبایلی سرحد و وزیرستان می‌تواند به‌مثابه منطقه‌ای محسوب شود که طالبان می‌تواند در آنجا حکومتی خودمختار به سیاق اقلیم کردستان، کاتالونیا (در اسپانیا)، داغستان و چچن (در روسیه)، وزیرستان و مناطق قبایلی سرحد (در پاکستان و مناطق پشتون نشین این کشور) و مناطق خودمختار هند تشکیل دهد. بی‌تردید طالبان در میان جمعیت افغانستان و پاکستان حامیان و مشتاقانی دارد. وجود «اقلیم خودمختار طالبان» می‌تواند از بار مشکلات افغانستان تا حدود زیادی بکاهد. ضمن اینکه باعث می‌شود طالبان تا حد زیادی تحت کنترل دولت مرکزی باشد. در این الگو، احتمال می‌رود از عملیات ایذایی طالبان (بر اساس نگاه ابوبکر ناجی یعنی حملات پرتکرار و بی‌شمار) کاسته شود و دولت مرکزی فرصت یابد در راستای تقویت اقتدار خود و نوسازی شهرها با فراغ بال بیشتری اقدام کند.

 نطق اشرف غنی در میانه بحران
دنیای اقتصاد: رئیس جمهوری افغانستان روز شنبه در سخنرانی خود وعده داد که از بی‌ثباتی بیشتر در کشور در مواجهه با تهاجم طالبان جلوگیری می‌کند. اشرف غنی در سخنرانی خود تاکید کرد که بر اساس اوضاع کنونی بسیج مجدد نیروهای امنیتی و دفاعی افغانستان همچنان اولویت اصلی دولت است. رئیس جمهوری افغانستان همچنین ابراز امیدواری کرد که جامعه بین‌الملل از اقدامات و تلاش‌های کابل برای توقف خشونت‌ها در این کشور حمایت کند. او در این سخنرانی حدود 5/ 2 دقیقه‌ای که از سوی تلویزیون ملی افغانستان پخش شد، گفت از وضعیت تمام افغانستان آگاه است. رئیس‌جمهوری افغانستان گفت که به عنوان یک رسالت تاریخی تلاش می‌کند نگذارد که جنگ تحمیل‌شده بر مردم افغانستان بیشتر از این باعث کشتار افراد بی‌گناه، از دست رفتن دستاوردهای 20ساله، تخریب تاسیسات عامه و بی‌ثباتی دائمی شود. غنی افزود که به همین دلیل مشورت‌های گسترده را در داخل دولت با چهره‌های سیاسی و اقشار مختلف افغانستان و همکاران بین‌المللی آغاز کرده و این مشورت‌ها به سرعت جریان دارد و به زودی نتیجه آن را با مردم در میان خواهد گذاشت. او همچنین گفت: «در حالی که می‌دانم از حال و آینده‌تان نگران هستید، به شما اطمینان می‌دهم که به عنوان رئیس‌جمهورتان تمرکز من بر این است تا از گسترش بیشتر بی‌ثباتی، خشونت و آوارگی مردمم جلوگیری کنم.» پیش از پخش این خبر گمانه‌زنی‌ها مبنی بر استعفا یا استعفای مشروط غنی بالا گرفته بود.

 
دنياي‌اقتصاد : طالبان با سرعت زیاد به سمت کابل در حرکت است. این گروه توانست که قندهار، دومین شهر بزرگ این کشور را هم به تصرف خود درآورند و تعداد ولایات در اختیار خود را افزایش دهند. گل احمد کمین، نماینده پارلمان افغانستان روز جمعه به سی ان ان گفت که قندهار به تصرف طالبان درآمده است. این شهر که در جنوب کشور قرار دارد، هفته‌ها بود که توسط طالبان محاصره شده و بسیاری از ناظران سقوط آن را آغاز زوال دولت مورد حمایت آمریکا، یعنی اشرف غنی می دانند. بعد از تصرف قندهار در روز جمعه، ستیزه‌جویان کنترل چند شهر دیگر را در دست گرفتند. بر اساس تجزیه و تحلیل CNN سی ان ان، آنها اکنون ۱۸ مرکز از ۳۴ مرکز ولایات افغانستان را تحت کنترل دارند که همه آنها در هفته گذشته به تصرف درآمده‌اند.
درواقع با عقب‌نشینی و از بین رفتن مقاومت ارتش افغانستان، دو شهر راهبردی هرات و قندهار در یک شبانه روز به تصرف طالبان درآمد و انتظار می‌رود پایتخت افغانستان نیز به زودی با هجوم شبه نظامیان طالبان روبه‌رو شود. یک مقام دفاعی آمریکا دو روز پیش با استناد به گزارش نهادهای اطلاعاتی ایالات متحده پیش‌بینی کرده بود طالبان طی یک ماه یا حداکثر سه ماه آینده، بتوانند کابل را تصرف کند. طالبان هم‌اکنون حدود دوسوم افغانستان را در کنترل خود دارد. غلام حبیب هاشمی، عضو شورای ولایتی هرات، در گفت‌وگوی تلفنی با اشاره به تسلط طالبان بر سومین شهر بزرگ افغانستان با حدود ۶۰۰ هزار نفر جمعیت، هرات فعلی را به «شهر ارواح» و «خط مقدم جبهه» تشبیه کرده است. به‌گفته او، ساکنان هرات یا در منازل خود پنهان شده‌اند یا از شهر گریخته‌اند. با نزدیک‌تر شدن نیروهای طالبان به کابل، وزارت دفاع آمریکا روز پنج‌شنبه اعلام کرد برای کمک به تخلیه و بازگرداندن کارمندان سفارت این کشور در کابل، سه هزار نیروی نظامی را به‌طور موقت به افغانستان اعزام می‌کند؛ تصمیمی غیرمنتظره که از بی‌اعتمادی ایالات متحده به توانایی ارتش افغانستان برای ایستادگی در برابر پیشروی طالبان حکایت دارد. این گروه در شمال کشور که به‌طور سنتی پایگاه سنگر ضد طالبان بوده، دستاوردهای قلمرویی خود را افزایش داده و اکنون شهرها و مناطقی که در ۱۰۰ کیلومتری کابل قرار دارد، در اختیار این گروه است، از آن جمله می‌توان به مرکز ولایت لوگر اشاره کرد که روز جمعه سقوط کرد. تا پیش از این، واشنگتن امیدوار بود که نیروهای امنیتی افغانستان بتوانند در برابر نزدیک شدن شورشیان به پایتخت مقاومت بیشتری به خرج دهند.

همزمان با این پیشروی ها سی ان ان خبر داد که به کارکنان سفارتخانه آمریکا دستور داده شده است تا اسناد مهم را از بین ببرند. بر اساس اعلامیه مدیریتی که روز جمعه به کارکنان سفارت ارسال شد سفارت آمریکا در کابل به پرسنل دستور داده تا محتوای حساس و مهم که ممکن است در تبلیغات مورد سوءاستفاده قرار گیرد، از بین برده شود. این دستور بر مبنای فوریت «خدمات تخریب اضطراری» صادر شده است. این فرمان پس از آن صادر شده که سرعت پیشروی طالبان در افغانستان بیشتر شده است.

درحالی‌که گمانه زنی ها بر این استوار بود که کارکنان سفارتخانه در محل بمانند، اما پولیتیکو خبر داد که آمریکا در تدارک تخلیه کامل کادر سفارت خود است. در این زمینه این وب‌گاه نوشت: سه منبع مطلع از تدارکات دولت آمریکا گفتند که پنتاگون خروج کامل هیات دیپلماتیک آمریکا در کابل را مدنظر دارد و دو منبع دیگر هم گفتند فرماندهی مرکزی آمریکا خروج کامل کادر سفارت را «ناگزیر» می‌داند. با تشدید نگرانی واشنگتن، مدیر تاسیسات سفارتخانه آمریکا در کابل جمعه به کارکنان دستور داد تا امحای اسناد و تجهیزات را آغاز کنند. سه منبع مطلع به این پایگاه گفتند که حملات گسترده طالبان دولت کابل را شگفت‌زده کرده و پنتاگون برنامه ریزی برای خروج هیات دیپلماتیک آمریکا از کابل را آغاز کرده است. همچنین سه منبع مطلع دیگر به نقل از فرماندهی مرکزی آمریکا گفتند که تخلیه کامل سفارتخانه آمریکا «اجتناب‌ناپذیر» است. در فرودگاه کابل، به تدریج ۳هزار تفنگدار و سرباز آمریکایی و ۶۰۰ سرباز انگلیس برای تخلیه دیپلمات ها و خانواده‌هایشان و سایر شهروندان در حال ورود هستند. آنها همچنین تلاش دارند تا سرعت خروج افغان های متقاضی ویزا برای خروج از این کشور را تسهیل کنند. یک سخنگوی وزارت دفاع آمریکا جمعه گفت که این نظامیان ماموریت جنگی ندارند، با این حال می‌توانند در صورتی که تحت حمله قرار گرفتند، به دفاع از خود بپردازند.
دنیای اقتصاد : اخیرا ابراهیم رئیسی، جمعی از صاحب‌نظران اقتصادی را برای هم‌اندیشی دعوت کرد که مسعود نیلی یکی از اقتصاددانان مدعو این جلسه بود. در این راستا، «دنیای‌اقتصاد» در تماسی با این اقتصاددان، نکات مطرح‌شده از سوی او را جویا شد. مسعود نیلی در این جلسه با اشاره به چهار گام ضروری برای مواجهه صحیح با مشکلات اقتصادی، گام نخست دولت آینده را شناخت صورت‌مساله‌های اقتصاد کشور اعلام کرده است. به گفته این اقتصاددان، در این مسیر، شش صورت‌مساله اصلی اقتصاد ایران شناسایی خواهد شد که عبارتند از: «تامین مالی»، «تامین انرژی»، «منابع طبیعی و محیط‌زیست»، «ارائه خدمات عمومی»، «اجرای سیاست‌های حمایتی» و «نظام مبادله با دیگر کشورها». مسعود نیلی در این جلسه به تصورات نادرست درخصوص هدایت نقدینگی نیز پرداخته و بر ضرورت رفع تحریم‌ها تاکید کرده است. به اعتقاد وی، کشور درگیر تحریم نمی‌تواند به فکر سرمایه‌گذاری و رونق اقتصادی باشد.
6 صورت‌مساله دولت آینده
مسعود نیلی در نشست رئیس‌جمهور منتخب با صاحب‌نظران اقتصادی  چه موضوعاتی را مطرح کرد. این پرسشی است که در گفت‌و‌گو با مسعود نیلی با وی در میان گذاشتیم. وی در این گفت‌و‌گو با اشاره به ۶ اولویت روی میز دولت آینده، دیدگاه خود را درخصوص شاخصی که سیاستمداران را از یکدیگر متمایز می‌کند‌، تشریح کرد. به اعتقاد مسعود نیلی، آنچه سیاستمداران مختلف را از هم متمایز می‌کند، اهداف اعلام‌شده آنها نیست. رشد اقتصادی بالا، کاهش تورم، افزایش اشتغال و بهبود فقر هدف اعلام‌شده همه سیاستمداران است، اما وجه تمایز اصلی سیاستمداران از یکدیگر، ابزارهای سیاستگذاری است که برای نیل به این اهداف انتخاب می‌کنند. باید از میان مسائل کنونی مراقب ۶ارگان حیاتی اقتصاد بود؛ «تامین مالی»، «تامین انرژی»، «منابع طبیعی و محیط‌زیست»، «ارائه خدمات عمومی»، «سیاست‌های حمایتی» و «مبادله با دیگر کشورها» این موارد اصلی هستند. بنابراین در گام نخست، رئیس دولت آینده باید با نگاهی جامع، بتواند اولویت‌های اصلی اقتصاد را تشخیص دهد. این موضوع، نقطه آغاز تمایز میان سیاستمداران است.

  شما به‌تازگی، در جلسه با رئیس‌جمهور منتخب حضور داشتید. برخی موارد مطرح‌شده از سوی شما در رسانه‌ها به شکل خلاصه منعکس شد، در این گفت‌وگو می‌خواهیم این نکات را بیشتر شرح دهیم. از نگاه شما رئیس‌جمهور آینده باید چه مواردی را مدنظر قرار دهد؟
باید توجه کرد هر شخصی که در مقام اجرایی کشور قرار می‌گیرد، به‌طور معمول، اهداف یکسانی را برای دوران ریاست خود اعلام می‌کند. کنترل تورم، ایجاد رشد اقتصادی، کاهش بیکاری و رفع فقر اهداف مشابهی هستند که رهبران سیاسی دنیا، مدنظر قرار می‌دهند. به عبارت دیگر، هیچ سیاستمداری نیست که خواهان افزایش بیکاری، کاهش رشد اقتصاد، افزایش تورم و بدتر شدن وضعیت فقر باشد. موضوعی که سیاستمداران مختلف را از یکدیگر متمایز می‌کند اهداف آنها نیست، بلکه چگونگی استفاده آنها از «ابزارهای سیاستگذاری» است. با اینکه تقریبا اهداف همه سیاستگذاران مشابه است، اما کارنامه عمل آنها با یکدیگر بسیار متفاوت است، به نحوی که عملکرد برخی از رهبران سیاسی، فاجعه‌آمیز و برخی افتخارآمیز بوده است. این در حالی است که هر دو گروه در ابتدای تصدی مسوولیت، عزم جدی برای بهبود شرایط داشته‌اند. پس مساله اصلی برای سیاستگذار، انتخاب اهداف خوب نیست، بلکه بحث اصلی این است که دولتمردان با کدام ابزارهای سیاستگذاری و چگونه می‌خواهند به اهداف اقتصادی مدنظر خود دست پیدا کنند.

 در یک کشور شاید هزاران مشکل در اقتصاد وجود داشته باشد. هر کدام از این مشکل‌ها از وزن و اهمیت مخصوصی برخوردارند. در بین این مشکلات، برخی از مسائل در سطحی نیستند که روسای‌جمهور به آنها بپردازند. بنابراین بحث اصلی این است که رئیس‌جمهور بتواند از میان انبوه مسائل، تعداد کمی (کمتر از انگشتان دو دست) را در اولویت قرار دهد. این امر «شروع نقطه تمایز» رهبران سیاسی مختلف از یکدیگر است. ممکن است برخی از مسائل جزئی در اولویت‌های اصلی یک رئیس‌جمهور قرار گیرد که این رویکرد اشتباه است. همچنین ممکن است یک مساله کلی در لیست اولویت‌های دولت قرار گیرد، این امر نیز به آن معناست که او به جزئیات موضوع احاطه ندارد. سیاستگذار باید از ارتفاع بهینه به مسائل نگاه کند، مهم‌ترین مسائل را انتخاب کند و تمرکز خود را بر مسائل معدودی قرار دهد. پس موضوعی که در قدم اول، سیاستمداران را از یکدیگر متمایز می‌کند، نحوه تعیین مسائل اولویت‌دار است.

پس از شناسایی مسائل اصلی، در گام دوم فهمیدن علل و ریشه مشکلات به‌وجود آمده از موضوعات بسیار مهم خواهد بود. برای مثال، فرض کنید سیاستگذار بگوید مهم‌ترین مشکل کشور تامین مالی است و بعد در پاسخ به این سوال که این مشکل چرا به‌وجود آمده، بگوید بی‌توجهی مسوولان این مساله را به‌وجود آورده است. از این پاسخ می‌شود فهمید که او هنوز علت بروز مشکل را متوجه نشده است. او باید توضیح دهد که وقتی به یک موضوع توجه نمی‌شود، چه سازوکارهایی در جهت تضعیف تامین مالی فعال می‌شود تا بتواند آنها را برطرف کند؛ وگرنه صرف توجه به یک موضوع باعث حل مشکل نمی‌شود. پس علت به‌وجود آمدن مشکلات نیز برای فهم موضوع بسیار اهمیت دارد.

گام سوم این است که چگونه می‌توان این مشکلات را حل کرد و راه‌حل هر کدام از مسائل چیست. در گام آخر نیز توالی درست انتخاب‌ها اهمیت پیدا می‌کند؛ زیرا شبکه‌ای از مشکلات و راه‌حل‌ها پیش‌روی تصمیم‌گیرنده قرار می‌گیرد و باید مشخص شود از چه مساله‌ای شروع می‌شود. پس در مجموع رئیس‌جمهور باید بداند مشکلات اصلی چه هستند، به چه علت به‌وجود آمده‌اند، راه‌حل هر کدام چیست و در آخر ترتیب و توالی رسیدگی به هر مساله و هر اقدام به چه صورت است. اگر به این چهار سوال در کنار یکدیگر به‌درستی پاسخ داده شود، آنگاه می‌توان مطمئن بود عملکردها برخلاف اهداف مدنظر نبوده و دولت‌ها می‌توانند به اهداف خود در این زمینه دست یابند. البته هر کس که در موقعیت ریاست‌جمهوری قرار می‌گیرد، نه‌تنها در بدو خدمت باید این چهار سوال را مدنظر قرار دهد، بلکه در طول خدمت و تا آخر نیز پیوسته باید جواب این سوال‌ها را بررسی کند و جواب‌های تازه‌ای به آنها بدهد. باید توجه کرد که مشکلات همواره ادامه دارند، فقط موضوع و تعداد آنها در طول زمان تغییر می‌کند؛ زیرا این موضوعات همواره نسبی هستند.

  بنابراین گام نخست یا پرسش اول این است که باید به چه مسائلی در کشور اولویت دهیم. در جلسه با رئیس‌جمهور منتخب، شما به ۶ موضوع اشاره کردید، اینها چه مواردی بودند و چرا در شرایط کنونی اهمیت دارند؟
در گام نخست، تعیین این مسائل بسیار اهمیت دارد. باید تعیین شود در کشور، رئیس‌جمهور باید به کدام موارد اولویت دهد. به‌نظر من درحال‌حاضر ۶مساله باعث شده است رشد اقتصادی ایجاد نشود، التهاب (تورم) در اقتصاد افزایش یابد و حمایت رفاهی به‌خوبی شکل نگیرد.

 اولین موضوع، تامین مالی است. هیچ فعالیتی در اقتصاد انجام نمی‌شود؛ مگر اینکه تامین مالی شده باشد. تامین مالی تقریبا دیگر در هیچ‌جای دنیا مساله نیست و به یک موضوع تقریبا حل‌شده بدیهی تبدیل شده است، به این شکل که بخشی از آحاد اقتصادی پس‌انداز می‌کنند و نهادهای مالی این پس‌اندازها را به فعالیت‌های اقتصادی تخصیص می‌دهند. این تخصیص اعتبارات نیز قیمت دارد و فعالیت‌های اقتصادی مختلف می‌توانند با قیمت‌های متفاوت، تامین مالی شوند. البته امروز در بسیاری از کشورهای دنیا در این زمینه تسهیل نهادی صورت گرفته و کسب‌وکارها می‌توانند با قیمت نسبتا ارزان تامین مالی شوند. ما جزو بسیار معدودی از کشورهای دنیا هستیم که تامین مالی برایمان یکی از موانع اصلی دستیابی به رشد اقتصادی است. موضوع تامین مالی یکی از مهم‌ترین مسائل کشور است، اما نهادهای تامین مالی در کشور ما خود دچار مشکل هستند و مدت‌هاست که خود این نهادها نیز به منابع مالی نیاز دارند. درحالی‌که تامین منابع بنگاه‌ها باید از طریق بانک‌ها انجام شود، خود بانک‌ها به منابع نیاز دارند و برای تامین کسری خود از منابع بانک ‌مرکزی استفاده می‌کنند.

دومین مساله مهم که این روزها عمیقا با آن مواجه هستیم، تامین انرژی است. مانند موضوع تامین مالی، موضوع تامین انرژی نیز در دنیا حل شده است؛ حتی کشورهایی که منابع انرژی چندانی در اختیار ندارند، دیگر با معضل تامین انرژی درگیر نیستند. کشور ما که منابع انرژی زیادی دارد، با مشکلات زیادی در زمینه تامین انرژی مواجه است. بسیار عجیب است کشوری که از نظر دارا بودن منابع زیرزمینی در جهان در سطح مطلوبی است و رتبه اول را در ذخایر گاز و رتبه چهارم را در ذخایر نفت به خود اختصاص داده، در تامین انرژی دچار استیصال شده است. این کشور غنی از ذخایر گازی، نمی‌تواند گاز مورد نیاز خود را در زمستان تامین کند و در تولید برق نیز در تابستان با مشکل مواجه است. این در شرایطی است که حتی صادرات انرژی ناچیز است و با وجود این، باز هم کشور در تامین انرژی دچار مشکل است. این امر یکی از موضوعات پارادوکسیکال و بااهمیت است. در بحث انرژی هم آنچه مطرح می‌شود، این است که باید منابع مورد نیاز برای سرمایه‌گذاری تامین شود. پس راه بهبود در این زمینه هم مساله منابع است.

مساله سوم ارائه خدمات عمومی است. وظیفه اصلی دولت‌ها تامین خدمات عمومی است. تامین امنیت، ارائه مناسب خدمات آموزشی و عرضه خدمات سلامت از وظایف دولت‌هاست. ما در این مساله نیز  بسیار با کمبود و نارسایی جدی مواجه هستیم. اگر از دولت پرسیده شود که چرا در زمینه آموزش بهداشت و امنیت، کشور با معضل روبه‌رو است، به شما جواب خواهد داد که مشکل کمبود منابع دارد و با معضل کسری بودجه روبه‌رو است؛ یعنی در اینجا هم باز مشکل کمبود منابع وجود دارد.

مساله چهارم، موضوع محیط‌زیست و طبیعت است. باید توجه کرد هر فعالیتی در اقتصاد انجام شود، یک کانال ارتباطی با طبیعت (خاک، آب و هوا) دارد. بسیاری از فعالیت‌های تولیدی به آب وابسته هستند، بخش کشاورزی با خاک مرتبط است و هوا نیز به زندگی مردم ارتباط دارد. به‌طور کلی ما در موضوعات محیط‌زیستی با بحران مواجه هستیم. بحران آب، بحران خاک و آلودگی هوا در برخی از فصل‌های سال، کشور را همچنان با مشکل مواجه می‌کند. البته در سال‌جاری نیز به دلیل بارش‌های کم، بحران آب مساله‌ساز شده است. در این زمینه ها هم مشکل کمبود منابع برای سرمایه‌گذاری جدی است.

مساله پنجم، سیاست‌های حمایتی دولت است. هر نظام حکمرانی اگر می‌خواهد پایدار بماند، باید سازوکارهایی برای مقابله با فقر داشته باشد و نباید نسبت به این امر بی‌تفاوت باشد. در ۱۰سال اخیر رشد اقتصادی ما نزدیک به صفر بوده است. نداشتن رشد اقتصادی به آن معناست که چیزی به در‌آمد ما اضافه نشده است. این درحالی است که حدود  ۱۲میلیون نفر به جمعیت کشور افزوده شده، یعنی ۱۲میلیون نفر به کسانی که دور سفره نشسته‌اند اضافه شده، در حالی‌که مقدار غذای روی سفره تغییری نکرده است؛ یعنی سطح درآمد سرانه کاهش یافته است. البته وقتی گفته می‌شود درآمد سرانه کاهش پیدا کرده، برای همه اقشار به یک میزان، کاهش درآمد صورت نگرفته است و برخی از اقشار ضعیف جامعه بیشتر از سایرین از این امر لطمه خورده‌اند. راه‌هایی برای از بین بردن فقر در جامعه وجود دارد. سیاستگذار می‌تواند یک کف درآمدی را تعریف کند، به‌طوری‌که هرکس کمتر از این مقدار درآمد داشت، از سوی دولت حمایت شود. اگر این سیاست انجام نشود، روزبه‌روز به عمق فقر در کشور افزوده می‌شود. مثال‌های زیادی از فقر را می‌توان در فضای مجازی، محیط اطراف و حتی در همه جای شهر تهران مشاهده کرد. جامعه‌ای که فقر در آن کف ثابتی ندارد، نمی‌تواند پایدار بماند. این موضوع نیز منابع می‌خواهد. تامین‌اجتماعی، کمیته امداد و بهزیستی همگی به منابع نیاز دارند و بدون منابع نمی‌توانند آن‌چنان‌که باید افراد تحت پوشش را تامین کنند. در کنار کمک برای از بین بردن فقر و حمایت درون‌نسلی، کمک به بازنشستگان و حمایت بین‌نسلی نیز باید مورد توجه قرار گیرد. این در حالی است که صندوق‌های بازنشستگی نیز با مشکلات کمبود منابع روبه‌رو هستند.

موضوع ششم و آخر نیز مبادله تجاری با دیگر کشورهاست. هیچ دولتی در دنیا وجود ندارد که بتواند کشور را به صورت ایزوله اداره کند. حتی اگر از موضوع ورود و خروج سرمایه صرف‌نظر کنیم، بحث اصلی در ارتباط با دیگر کشورها، نظام مبادله و تسهیل در صادرات و واردات است. ارتباط موثر با سایر کشورها این فرصت را فراهم می‌کند که تامین سبد مورد نیاز اقتصاد به ارزان‌ترین شکل صورت گیرد. کالاهایی را که در داخل با قیمت بیشتری تولید می‌شود، می‌توان وارد کرد و از آن طرف کالاهایی را که ما در داخل ارزان‌تر تولید می‌کنیم، می‌توان صادر کرد. این امر موجب می‌شود رفاه جامعه افزایش پیدا کند.

امروز مشاهده می‌کنیم که زخم‌های مختلف، سر باز کرده‌اند و کار حکمرانی محدود به امدادرسانی شده است. این در حالی است که ریشه‌های اصلی بروز مشکل، هرروز فعال‌تر می‌شوند و بحران‌ها یکی بعد از دیگری از راه می‌رسند. مشکلات معمولا در مرحله اول ماهیت اقتصادی دارند و علائمی هم که ظاهر می‌شوند اقتصادی هستند. مثلا نظام کارشناسی تشخیص می‌دهد که میزان مصرف منابع از مقداری که وارد سفره‌های زیرمینی می‌شود بیشتر است. هشدار می‌دهد و راه‌حل ارائه می‌کند. توجه نمی‌شود و از این مرحله عبور می‌کنیم و وارد مرحله اجتماعی می‌شویم. مردم مهاجرت می‌کنند، اعتیاد و جرم و جنایت زیاد می‌شود. باز هم اتفاقی نمی‌افتد. در مرحله بعد مشکل وارد فاز سیاسی می‌شود. نارضایتی‌ها گسترش پیدا می‌کند و نظام حکمرانی خود را در معرض تهدید می‌بیند. در این مرحله است که تقابل پیش می‌آید و بحران به شکل امنیتی درمی‌آید. نکته تاسف‌بار این است که از هر مرحله عبور می‌کنید، دیگر راه‌حل‌های مرحله قبل کارساز نیست یا اثربخشی بسیار ضعیفی خواهد داشت. امروز مشاهده می‌کنیم که بسیاری از مشکلات کشور متاسفانه وارد فاز آخر شده است. توجه داشته باشید که وقتی نظام حکمرانی وارد فاز آخر می‌شود، دیگر سرمایه اجتماعی ندارد که بتواند با آن، به حل ریشه‌ای مشکلات از طریق اصلاحات اقتصادی بپردازد. بنابراین خودش هم به یک عنصر موثر در تشدید عدم تعادل‌ها و بدتر شدن شرایط تبدیل می‌شود.  

  سوال مشخص این است که دلیل انتخاب‌شدن این ۶مورد چیست؟ چرا این موارد برای ما مهم هستند؟
 این۶ امر مهم‌ترین اولویت‌های دولت آینده هستند، به این معنی که هر دولتی امروز در ایران باید بگوید برای بحران بی‌آبی می‌خواهد چه کند، برای رفع کمبود برق چه برنامه‌ای دارد، کسری بسیار بزرگ بودجه را چگونه می‌خواهد برطرف کند، مشکل کمبود منابع مالی بنگاه‌ها را چطور می‌خواهد برطرف کند، برای ورشکستگی صندوق‌های بازنشستگی و ناترازی بزرگ صندوق تامین‌اجتماعی چه برنامه‌ای دارد و با کاهش شدید حجم تجارت خارجی کشور و فشار زیادی که از این طریق به زندگی مردم وارد می‌شود می‌خواهد چکار کند.  همه مسائل کشور بر این ۶اولویت استوار است و اگر این ۶موضوع در اقتصاد با مشکل مواجه شود، تمام فعالیت‌ها با اختلال روبه‌رو خواهند شد. بگذارید این موضوع را با یک مثال توضیح دهم. در بدن انسان به‌طور طبیعی میلیون‌ها فعالیت صورت می‌گیرد.، وقتی فردی دچار بیماری می‌شود، به این معناست که برخی از فعالیت‌ها با اختلال مواجه شده‌اند. با مختل‌شدن خیلی از فعالیت‌ها مشکلاتی در بدن ایجاد می‌شود، اما فرد می‌تواند ادامه حیات دهد. برای مثال فردی می‌تواند با یک کلیه هم به زندگی ادامه دهد، اما برخی از فعالیت‌ها در بدن حیاتی به حساب می‌آیند و با اختلال در این فعالیت‌ها کل سیستم حیاتی بدن در معرض خطر قرار می‌گیرد. در این خصوص سه فعالیت حیاتی توسط دانشمندان شناخته شده‌ است؛ مغز و ریه و قلب ارگان‌های حیاتی بدن هستند و اگر در فعالیت این سه ارگان حیاتی مشکلی رخ دهد، فرد در معرض خطر مرگ قرار می‌گیرد و به بخش مراقبت‌های ویژه منتقل می‌شود. به‌نظرم ۶موضوع اصلی ذکرشده نیز مانند فعالیت این سه ارگان حیاتی بدن هستند. به عبارت دیگر، تمام فعالیت‌های اقتصادی به این ۶موضوع وابسته هستند و از این موضوعات تاثیر می‌پذیرند. متاسفانه این ۶موضوع حیاتی در کشور ما دچار اختلال جدی‌هستند. دولت، بانک‌ها، محیط‌زیست، تامین اجتماعی، صندوق‌های بازنشستگی و مبادله با دنیا دچار مشکل است. پس سیاستگذار در اینجا باید تکلیف خود را با این ۶مساله روشن کند. اگر تامین مالی و بحث بودجه درست نشود، نتیجه‌اش تورم خواهد بود. اگر محیط‌زیست، تامین مالی و تامین انرژی با مشکل مواجه شود، موضوع رشد اقتصادی با اختلال مواجه خواهد شد. اگر حمایت از افراد نیازمند نیز انجام نشود، به این معناست که فقر روزبه‌روز افزایش می‌یابد، درحالی‌که کفی برای آن تعیین نشده است. پس این ۶مساله در کنار یکدیگر اقتصاد را سر پا نگه خواهند داشت و اگر این مسائل به‌درستی مورد توجه قرار نگیرند، حرف زدن در مورد رشد اقتصادی و کنترل تورم نتیجه‌ای دربرنخواهد داشت.

  به‌نظر می‌رسد سنگ محک اول دولت بودجه ۱۴۰۰ است که ناترازی بالایی دارد. در این خصوص دولت چه گزینه‌ای روی میز خود دارد؟
بله، نکته مهم این است که وقتی به کل کشور نگاه می‌کنیم، به این ۶مساله اصلی می‌رسیم. به‌طور طبیعی انتظارمان این است که دولت به حل این مشکلات اهتمام ورزد، اما بعد متوجه می‌شویم که دولت، خود شاید فقیرترین نهاد در کشور باشد و خود این نهاد نیازمند کمک است. بودجه۱۴۰۰ کسری زیادی دارد، درحالی‌که همه این ۶اولویت نیز نیاز به منابع دارند.

حال برای رفع کسری بودجه، دولت چهار راهکار دارد تا منابع درآمدی را افزایش دهد، بهره‌وری منابع موجود را بهبود دهد، هزینه‌های بودجه را کاهش دهد یا تزریق نقدینگی را در دستور کار قرار داده و در اقتصاد تورم ایجاد کند. افزایش منابع، ریشه در روابط خارجی دارد و موضوعی جداگانه است. افزایش بهره‌وری منابع موجود نیز اصلاح ساختاری می‌خواهد و به زمان زیادی برای اثربخشی نیاز دارد. از طرفی کاهش هزینه‌ها نیز باری به‌ دوش مردم خواهد بود و معمولا سیاستمدار جسارت این اقدام را نخواهد داشت. اتکا به نقدینگی برای رفع کسری بودجه نیز مشکلات خاص خود را دارد و مانند استفاده از آب شور برای رفع تشنگی است. در این شرایط، بودجه۱۴۰۰ اولین تمرین دولت سیزدهم برای انتخاب بین این راهکارهای تعیین کننده  است.

  در کنار این موضوعات گویا دو مساله دیگر یعنی بحث هدایت نقدینگی و رفع تحریم‌ها در این جلسه مطرح شده است. می‌توانید کمی این دو موضوع را تشریح کنید.
بحث اصلی این است که واژه هدایت نقدینگی که بعضا اشاره می‌شود، به نظر من از نظر علمی اشتباه و نادرست است. این عبارت اصلا در علم اقتصاد مصطلح نیست؛ چون نقدینگی را نمی‌توان به‌عنوان منبع در نظر گرفت.

 اگر نقدینگی برای مثال ۱۰ تا ۱۲درصد سالانه رشد کند، در شرایط امروز کشور رقمی قابل قبول است، اما وقتی این رقم در محدوده ۳۰ تا ۴۰ درصد قرار می‌گیرد. این امر خود نشان‌دهنده این است که اقتصاد به‌شدت دچار ناترازی مالی است. به همین دلیل این موضوع غلط است که بگوییم نقدینگی خود منبع به حساب می‌آید. افزایش نقدینگی به چه معناست؟ اگر اقتصاد دچار کمبود منابع شد، آن‌گاه به بانک‌مرکزی برای تامین منابع مراجعه می‌شود و همین امر سبب افزایش نقدینگی خواهد شد. ناترازی در درآمد خانوارها و بنگاه‌ها به بانک‌ها و از بانک‌ها به بانک‌مرکزی منتقل می‌شود و این یعنی افزایش نقدینگی. به‌طور کلی، اگر به صورت نامتوازن بیشتر از امکان تامین مصرف، نقدینگی افزایش یابد و نقدینگی نیز تماما مصرف را تحت‌تاثیر قرار دهد، آن‌گاه مواد خوراکی و پوشاک افزایش قیمت خواهند داشت. حالا اگر تصمیم‌گیرنده فکر کرد که باید کاری کند که نقدینگی به‌جای مصرف، به سمت تولید و سرمایه‌گذاری سوق داده شود، آن‌گاه قیمت اقلام تولیدی و سرمایه‌ای مانند آجر و سیمان افزایش می‌یابد که این امر نیز در پایان سبب افزایش قیمت خوراکی‌ها و پوشاک می‌شود.

 نکته دوم درباره اثر تحریم‌ها در اقتصاد است. تحریم مانند جنگ اقتصادی است، وقتی موشک به جایی اصابت می‌کند، نمی‌توان گفت موشک‌ها تاثیر ندارند. تحریم‌ها اهدافی دارند و فارغ از اینکه در وصول به این اهداف موفق شده‌اند، باید گفت که اقتصاد را دچار مشکل کرده و موثر بوده‌­اند. اگر ۵۰میلیارد دلار عرضه ارز در اقتصاد کم شود، مطمئنا قیمت ارز در کشور تحت‌تاثیر قرار می‌گیرد. زمانی که ترامپ اعلام کرد از برجام خارج می‌شود، فعالان اقتصادی این موضوع را با سال ۹۰ شبیه‌سازی کردند. برای فعالان اقتصادی این خبر به آن معنا بود که دیگر خبری از ۵۰میلیارد دلار درآمد سالانه نخواهد بود و قیمت ارز دیر یا زود بالا خواهد رفت. بنابراین فعالان اقتصادی، قبل از اینکه ۵۰میلیارد دلار از درآمدهای نفتی ایران کم شود با پیش‌بینی این موضوع، زمانی که هنوز درآمد ارزی وجود داشت، اقدام به خرید ارز کردند. فعالان اقتصادی به نوعی با پیش‌بینی اتفاقات آینده، درآمدهای خود را هموار کردند. به همین دلیل در سال ۹۸ با اینکه درآمدهای ارزی ایران کاهش چشم‌گیری داشت، قیمت ارز افزایش چندانی را تجربه نکرد و عمده افزایش قیمت ارز در سال‌های ۹۶ و ۹۷ بود. به هر روی نمی‌توان در شرایط تحریمی رشد اقتصادی داشت. وقتی کشوری دچار تحریم است، صرفا می‌تواند امور جاری خود را بگذراند و دیگر نمی‌تواند به فکر سرمایه‌گذاری باشد. هیچ کشوری را در تاریخ نمی‌توان پیدا کرد که در حوزه خارجی درگیر شده و در داخل رشد اقتصادی و رونق ایجاد کرده باشد. زیر موشک‌باران تحریم نمی‌شود به فکر رونق اقتصادی بود.

فضای رکودی طولانی و تخلیه ظرفیت‌های زیرساختی اقتصاد ایران، به‌خصوص بخش‌های غیرنفتی که در سال‌های متوالی پس از پایان جنگ تحمیلی عراق و بعد از فشار بحران بدهی‌های خارجی برنامه دوم، مسیر رشد متوازن، پایدار و مطلوبی را آغاز کرده بود، به یک‌باره با تغییرات سیاستی بعد از سال۱۳۸۴ در مسیر وارونگی و فرسایشی عمیقی قرار گرفت. این تغییرات واژگونه از پایان سال ۱۳۸۳ با تصویب قانون تثبیت قیمت کالاها و خدمات در مجلس هفتم و کاهش نرخ سود بانکی و به‌دنبال آن توقف اجرای برنامه چهارم توسعه و اجرای سیاست‌های اقتصادی خلق‌الساعه جدید آغاز شد و طی مدت کوتاه دو، سه‌ساله اقتصاد کشور را از ظرفیت‌های بالقوه قابل‌توجه تخلیه کرد و آن را از سال۱۳۸۷ در مسیر رکودی عمیقی قرار داد. از آن زمان تاکنون در وقفه‌های کوتاهی کشور از رشد مثبت اقتصادی ناشی از تکانه‌های مثبت قیمت جهانی نفت و مذاکرات برجام برخوردار شده است، اما کماکان مسیر رکودی اقتصاد و اخیرا همراه با تورم بسیار بالا ادامه دارد.
همه محرک‌های قیمتی
طی سال‌های ۱۳۷۶ تا ۱۳۸۶ تولید ناخالص داخلی به ارزش‌ واقعی به‌طور متوسط سالانه ۸۵/ ۴درصد رشد داشته و این رقم برای تولید ملی بدون نفت به‌طور متوسط سالانه ۱/ ۶درصد بوده است (بانک‌مرکزی- حساب‌های ملی ایران در دوره ۱۳۹۵-۱۳۷۵). نگاهی به جداول حساب‌های ملی ایران نشان می‌دهد که طی همان دوره، روندهای مطلوبی در رشد سایر متغیرهای اساسی اقتصاد کشور نظیر هزینه ملی، هزینه‌های خانوار، تجارت خارجی، سرمایه‌گذاری و پس‌انداز مشهود بوده است. سیاست‌های معکوس و وارونه اقتصادی از سال‌ ۱۳۸۴ به بعد، اقتصاد ایران را در معرض مخاطره قرار داد، اما آثار مخرب آن به دلیل وجود ظرفیت‌ها و زیرساخت‌های بالقوه مستحکم، پس از چند سال اقتصاد ایران را دچار کاهش و فرسایش کرد. از سال ۱۳۸۷ تاکنون به استثنای چند سال به دلیل تکانه‌های مثبت ناشی از قیمت جهانی نفت و نتایج مثبت مذاکرات برجام، اقتصاد کشور دچار رکود و انقباض شده و این رکود در بخش‌های سرمایه‌گذاری و زیرساختی به‌شدت سنگین‌تر بوده است. طی دوره ۱۳ساله پس از سال۱۳۸۷ متوسط رشد سالانه تولید حدود ۴/ ۰درصد و این نرخ سالانه به‌طور متوسط برای تشکیل سرمایه ثابت ناخالص منفی ۲/ ۷درصد بوده است. دوره ۱۴۰۰-۱۳۸۷ را باید دوران انهدام تولید و نابودی و استهلاک تمام ظرفیت‌های بالقوه و زیرساخت‌های کشور به حساب آورد.

 سیاست‌های دولت از سال ۱۳۹۲
با آغازبه‌کار دولت دوازدهم، انتظار عمومی آن بود که این دولت روندهای حاکم بر اقتصاد کشور را براساس پارادایم‌ها و سیاست‌های جدید تحت تاثیر قرار دهد. سه تحول عمده به‌ترتیب شامل نظام حکمرانی و سیاستگذاری اقتصادی با کیفیت پایین، تحریم اقتصادی و همه‌گیری کرونا طی سال‌های دولت دوازدهم اقتصاد ایران را به نحو نامطلوبی تحت‌تاثیر قرار داد. شاید بتوان گفت مهم‌ترین تاثیر منفی بر روند و کارکرد اقتصاد کشور از ابتدا کیفیت بسیار پایین سیاستگذاری اقتصادی دولت بوده است. نمی‌توان انکار کرد که با توجه به شرایط بسیار دشوار حاکم بر فضای اقتصادی در کشورهای مختلف، در مقیاس نسبی با سایر کشورها، همواره تفاوت در کیفیت سیاست‌های اقتصادی باعث تفاوت در عملکرد اقتصاد کشورها می‌شود.

شکی نیست که تحریم‌های مالی و تجاری تحمیل‌شده بر اقتصاد کشور که یکی از تحریم‌های بزرگ و شدید بعد از جنگ جهانی دوم به حساب می‌آید، به‌عنوان عامل دوم سهم عمده‌ای در عملکرد ضعیف اقتصاد ایران داشته، اما ضعف مفرط دولت در تنظیم برنامه جامع و هماهنگ در همه زمینه‌های اقتصادی، سیاسی و اجتماعی بخش برجسته عملکرد دولت یازدهم و دوازدهم در کل هشت سال گذشته بوده است. ضعف در حکمرانی، اختلال در اجرای برنامه‌ها، بهره‌وری پایین، ناتوانی در پیشبرد کوچک‌ترین اهداف نظیر تصویب و اجرای FATF و بسیاری نمونه‌های دیگر، مشخصه بارز عملکرد دولت در این سال‌ها به حساب می‌آید. در همه این سال‌ها دولت یازدهم و دوازدهم سیاست‌های ناهماهنگ و مداخله‌جویانه در بازار، قیمت‌گذاری‌های بی‌معنا و پرنوسان از جمله در نرخ ارز و سود بانکی، برخورد نکردن با موسسات اعتباری بدون مجوز و متخلف، طرح و اجرای نظام یارانه‌ای گسیخته و سنگین، بی‌برنامه بودن در زمینه تامین مسکن و امثال آن را به مرحله اجرا گذاشته که حاصل آن در نهایت موجب اصابت اثر سهمگین تورم به زندگی و رفاه خانوارها، به‌خصوص دهک‌های پایین جامعه و نظام سرمایه‌گذاری شده است.

 کرونا و تشدید رکود فعالیت‌ها
پس از دو عامل ناهماهنگی و ضعف در اجرای سیاست‌ها و مشکل تحریم‌ها، ظهور و شیوع کرونا از اواخر سال۱۳۹۸ نیز به‌عنوان عامل سوم، عملکرد دولت را در دوره دوم به نحو معکوسی تحت‌تاثیر قرار داده است.  شکی نیست که شیوع کرونا در شرایط تحریم اقتصادی و وضعیت رکود تورمی فشار سنگینی در سال‌های آخر دوره دوم بر دولت وارد کرده است. با توجه به محدودیت منابع مالی دولت و فشار سنگین بر نظام بهداشت و درمان کشور، بروز سیکل‌های شیوع و همه‌گیری بیماری در حد و اندازه غیرقابل تحمل در نظام درمان، تعطیلی فعالیت‌های اقتصادی برای برون‌رفت از شرایط سخت را گریزناپذیر کرده است. با طولانی‌شدن مذاکرات احیای برجام و اجرای تحریم نرم از سوی دولت آمریکا طی دوره مذاکرات، به‌نظر می‌رسد برنامه واکسیناسیون جمعیت کشور در دوره طولانی بیش از سه‌سال امکان‌پذیر باشد. طی این دوره،  اجرای سیاست تعطیلی فعالیت‌های اقتصادی و ممانعت از تجمع جمعیت به‌صورت دوره‌ای در مقاطع شیوع واریته‌های مختلف کووید برای جلوگیری از فشار بر نظام درمان کشور اجتناب‌ناپذیر خواهد بود. ضمن آنکه طی دوره مذاکراتی احیای برجام یا تعلیق مذاکرات، ممکن است گونه‌ای تلویحی از تسهیل ارزی در مقابل غذا، دارو و واکسن در مورد کشور به مرحله اجرا گذاشته شود. به این ترتیب طی سه تا پنج سال آینده بازگشت اقتصاد کشور به ظرفیت‌های بالقوه بالای تولید و سرمایه‌گذاری دور از نظر است و اهداف رشد تولید و سرمایه‌گذاری ‌باید در حد و اندازه‌های پایین‌تر از ظرفیت حداکثر موردنظر قرار گیرد. بنابراین طی دوره گذار به فاز ایمنی نسبت به بیماری کووید، لازم است نوعی سیاست شاخص‌بندی نرم در اقتصاد کشور به مرحله اجرا درآید تا ضمن رونق تدریجی تولید و سرمایه‌گذاری، از تشدید روندهای تورمی در اقتصاد کشور پرهیز شود.

 وضعیت پولی و بانکی
در مورد وضعیت پولی و بانکی باید اشاره کرد که پایه پولی و نقدینگی از اوایل دوره دولت دوازدهم به‌شدت رو به افزایش گذاشت. این تحول بر اثر تبدیل اضافه‌برداشت‌های بانک‌مسکن در اجرای برنامه مسکن مهر به اعتبارات بلندمدت، تجدید ارزیابی دارایی‌های خارجی بانک‌مرکزی و استفاده سخاوتمندانه از منابع بانک‌مرکزی برای نجات موسسات مالی غیرمجاز اتفاق افتاده است. چند برابر شدن پایه پولی و نقدینگی در فاصله سال‌های ۱۳۹۶-۱۳۹۴ متاثر از اجرای سیاست‌های فوق، همراه با تلاش بی‌مورد و بی‌ثمر برای تک‌نرخی کردن نرخ تورم و سیاست‌های نابهنگام افزایش/  کاهش نرخ‌های بانکی به‌تدریج اقتصاد کشور را به‌صورت ناخواسته و تلویحی به سمت لنگر نرخ ارز سوق داد. غفلت مقامات سیاستگذار از روندهای حاکم بر پایه پولی و ضریب فزاینده، روندهای حاکم بر تغییر ترکیب سپرده‌های بانکی و پرهیز از استفاده موثر از نرخ‌های بانکی به بحران ارزی سال‌های ۱۳۹۷ و ۱۳۹۸ منجر شد.  سردرگمی و کم‌توجهی سیاستگذاران اقتصادی به تحولات حاکم بر سپرده‌های بانکی، کشش‌پذیری فزاینده تقاضا برای سپرده‌های بانکی، فرسایش سنگین وضعیت تراز پرداخت‌های خارجی کشور و شاخص‌های کلان سلامت نظام بانکی (مطالبات معوق، کفایت پایین سرمایه، بازده دارایی‌ها، بدهی به بانک‌مرکزی و...) و نیز روند اجرای ضریب فزاینده نقدینگی طی سال‌های مزبور به‌شدت قابل توجه بوده است.

تحولات فوق‌الذکر و تصمیمات ابتدای سال۱۳۹۷ درخصوص نرخ ارز، بحران ارزی کشور در دوسال گذشته را رقم زد. فشار اقتصادی بر دولت و تحولات ارزی طی دو سال گذشته راه را بر تامین مالی از روش‌های مالیات تورمی توسط دولت از طریق زنجیره کاهش ارزش پول ملی و تجدید ارزیابی و تملیک مازاد دارایی‌های خارجی بانک‌مرکزی هموار کرده است. با توجه به محدودیت‌های سنگین بانک‌مرکزی در دستیابی به ذخایر ارزی، عدم امکان جابه‌جایی وجوه ارزی، سایر محدودیت‌های ناشی از تحریم و عدم امکان صدور نفت خام و میعانات گازی، نظام ارزی شناور مدیریت‌شده کشور عملا به میخکوب خزنده تغییر شکل داده است. میخکوب خزنده در چنین شرایطی همراه با نیاز مالی دولت، فشار اجتماعی ناشی از بحران رکود تورمی و پایه ارزی بسیار محدود قابل استفاده بانک‌مرکزی، نرخ ارز را به‌شدت آسیب‌پذیر و نامتعادل می‌کند و عملا اقتصاد را به سمت دلاریزه‌شدن سوق می‌دهد. هوشیاری مقامات سیاستگذار در پرهیز از این راه و انتقال لنگر سیاست پولی از نرخ ارز به ‌عناصر پایه پولی و ترازنامه بانک‌ها و نرخ‌های سود بانکی در چنین شرایطی بسیار ضروری و لازم ارزیابی می‌شود.

اجرای فعال و موثر چارچوب سیاستگذاری پولی منعطف با نظر به استفاده از ابزار نرخ ارز و مقررات ارزی به صورت ملایم و بادوام و تعقیب ثبات‌ قیمت‌ها با استفاده از نرخ بهره کوتاه‌مدت در اقتصاد ایران، سیاست مناسبی برای برخورد با تکانه‌های شدید داخلی و خارجی خواهد بود. درخصوص نظام بانکی، پاک‌سازی تدریجی ترازنامه بانک از دارایی‌های سمی، کاهش هزینه‌‌ها، اصلاح مدل‌های کسب‌وکار بانکی، بازبینی در روش‌های بانکداری مشارکتی، پیکربندی شیوه‌های صحیح مدیریت ریسک در بانک‌ها، ارتقای کیفیت داده‌های آماری موضوع تصمیم‌سازی در بانک‌ها، تقویت نظامات ممیزی بانکی و بالاخره استفاده از ظرفیت‌های بانکداری دیجیتالی از جمله اقدامات عمده در اصلاح نظام بانکی تلقی می‌شود. دولت جدید ‌باید در این زمینه‌ها برنامه جامع، هماهنگ و اولویت‌بندی‌شده درست و مدونی در اختیار داشته باشد. چنانچه چنین برنامه‌ای در اختیار نباشد یا احتمالا منصوبین جدید بخواهند کماکان همچون گذشته از روش‌های متکی بر آزمون و خطا یا برنامه‌های موهوم مسیر اقتصاد کشور را تغییر دهند، ظن قریب آن است که اقتصاد کشور بیش از پیش در مسیر قهقرایی ادامه طریق دهد.

 کلام آخر
با توجه به مسائل و مشکلات عدیده کشور و تاثیر منفی این مشکلات بر سیاستگذاری کلان اقتصادی و پولی و اضافه شدن چرخه کوویدی به چرخه‌های موجود، به‌نظر می‌رسد سیاستگذاران کلان اقتصاد کشور باید سیاست‌های اقتصادی را در راستای نرخ‌های طبیعی متغیرهای کلان در شرایط فضای تعادل عمومی کم‌رشد تدوین و اجرا کنند. تصمیمات واقع‌بینانه در این زمینه باعث احتراز از خوش‌بینی مفرط و پرهیز از هدف‌گذاری نرخ‌های جاه‌طلبانه غیرواقعی خواهد بود. هرگونه تلاش جاه‌طلبانه در هدف‌گذاری و خروج از این فضا از طریق ایجاد انتظارات تورمی و به‌هم‌خوردن قیمت‌های نسبی، تعادل‌های شکننده نرخ ارز، تورم و نرخ‌های سود بانکی را برهم خواهد زد.

موضوع آب دوباره به بحث روز تبدیل شده است؛ امری که حداقل ۵۰سال است در ایران تبدیل به مساله شده، ولی سیاستگذار دائم آن ‌را به زیر فرش جارو کرده و گروهی نیز با ارائه راهکارهای مختلف از توسعه سازه‌ای بیشتر گرفته تا شیرین‌سازی و انتقال آب، آب ژرف و گرفتن باران مصنوعی از ابرها، سعی می‌کنند ذهن حکمران و سیاستگذار را آرام کرده و به کسب‌وکار خودشان رونقی بدهند. آنچه مساله آب را در ایران طی چند دهه گذشته وخیم‌تر کرده، فقدان درک از ماهیت پیچیده، چندبعدی، چندرشته‌ای و متاثر از سطوح مختلف حکمرانی بودن آن است. در دنیای امروز عمدتا با رویکردهایی مانند «سیستم‌های پیچیده انطباقی» (Complex Adaptive Systems) به مساله آب پرداخته می‌شود و در چنین دنیایی، سیاستگذار و حکمران ایرانی برای ساده‌سازی یا بیم از درافتادن با اقتصاد سیاسی پیچیده و پرخطر آب، تمایل ندارد چنین برداشت و رویکردی به مساله داشته باشد. خطر بزرگی که در این میان حیات تمدنی ایران را تهدید می‌کند، تقلیل‌گرایی در مواجهه با چنین مساله‌ای است. این نوشتار فقط در پی یادآوری گوشه‌ای از پیچیدگی‌های مساله و شیوه مواجهه با آن است.
خطر پوپولیسم آبی
یک- پیچیدگی محیط‌زیستی: سیستم‌های آبی در تعامل بین آب سطحی و زیرزمینی، انواع آب که با رنگ‌های آبی، سبز و خاکستری نمایش داده می‌شود، حق‌آبه‌های محیط‌زیستی، اثرات سازه‌های آبی بر محیط‌زیست، اثر فعالیت‌های انسانی (کشاورزی، صنعتی و شرب و بهداشت) بر محیط‌زیست و برخی متغیرهای دیگر عمل می‌کنند. پیچیدگی محیط‌زیستی شامل تعامل آب با خاک، تنوع زیستی و هوا نیز می‌شود. پیچیدگی‌های ناشی از تغییرات اقلیمی را هم باید به بخش محیط‌زیست افزود.

پیچیدگی اقتصادی: آب با فعالیت‌های اقتصادی، کشاورزی، صنعتی و خدمات درآمیخته است. اقتصاد محیط‌زیست و اقتصاد اجتماعی نیز برای تحلیل ابعاد اقتصادی آب ضرورت دارند. آب به‌طور مستقیم و غیرمستقیم با فقر و غنا، اشتغال و بیکاری و در یک کلام با کیفیت زندگی ارتباط دارد. قیمت‌گذاری منابع آب، ارتباط آب با نظام‌ مالیاتی، مالیات‌های محیط‌زیستی (اعم از مالیات بر آلودگی و...)، تجارت داخلی و بین‌المللی و مبحث آب مجازی، اقتصاد سازه‌های آبی و مبحث توازن اقتصادی کالاها و خدمات آبی (نظیر خدمات آب و فاضلاب) نیز در پیچیدگی‌های اقتصادی آب سهم دارند. پیچیدگی اجتماعی: آب با جمعیت، کیفیت زندگی، سبک زندگی، خدمات اجتماعی (سلامت و خدمات اجتماعی محیط‌زیست)، عدالت و تاثیرات اجتماعی ناشی از سیاست‌ها و اقدامات آبی (نظیر اثرات اجتماعی ساخت سدها، انتقال آب و تغییرات اکوسیستم‌های آبی) به‌علاوه مقوله‌های هویتی و گفتمانی و سطح آگاهی‌های مردم که بر کنش‌های آنها موثر است، ارتباط دارد.

پیچیدگی فناورانه: آب به‌واسطه انواع فناوری‌ها (سدها، خطوط لوله، تصفیه‌خانه‌ها، تاسیسات شیرین‌سازی و...) تولید و با استفاده از انواع فناوری‌ها (نظیر کل فناوری کشاورزی، فناوری‌های صنعتی و فناوری‌های به‌کاررفته در بخش خدمات و خانگی از شیرهای آب گرفته تا آبفشان‌ها) مصرف می‌شود. مبحث فناوری با مقوله‌هایی نظیر مقررات ملی ساختمان و استانداردهای ملی و جهانی مربوط به تولید کالاها و خدمات نیز ارتباط دارد.

پیچیدگی سیاسی-امنیتی: مسائل آبی دارای بعد هیدروپلتیکی عمیقی هستند که از سطح داخلی (نظیر مناقشات آبی در حوضه‌های آبریز داخلی) تا سطح بین‌المللی (نظیر مناقشات آبی بین کشورها) را در بر می‌گیرد و پدیدآورنده مسائل سیاسی و امنیتی مختلفی است که وضعیت امروز خوزستان نمود روشنی از آن است. مهم‌تر آنکه همه عرصه‌های پیچیده‌ای که برشمردیم با «سیاستگذاری و تصمیم‌گیری» مرتبط هستند و این عرصه مستقیما آب را به مقوله‌ای سیاسی تبدیل می‌کند. مساله آب پیش از هر چیز و در همه تاریخ، به‌خصوص در فلات ایران، مقوله‌ای مرتبط با سیاست بوده و هست.

متغیرهای مرتبط با این مسائل پیچیده، در درون نهادهای سیاسی و اقتصادی تعیین تکلیف می‌شوند. اقتصاد آب، تعامل آب و اجتماعات محلی، نسبت آب و محیط‌زیست، تخصیص آب بین فعالیت‌های مختلف، انتقال آب یا سیاست سازه‌های آب و هر آن‌ چیزی که از پیچیدگی‌های مذکور برمی‌آید، در دل نهادهای سیاسی و اقتصادی تعیین تکلیف می‌شود. ما در ایران به تحلیل و شناخت دقیق نهادهای موثر بر آب سخت نیازمندیم. از این جهت است که خطر تقلیل‌گرایی منجر به بروز وضع فعلی را بسیار جدی می‌بینم و بیم دارم که همه این پیچیدگی‌ها در چند نسخه فناورانه، دستور برای تخصیص مالی بیشتر، جابه‌جایی چند مدیر یا برخورد سیاسی با مساله خلاصه شود و دوباره پوپولیسم آبی که چندین دهه بر این کشور سایه افکنده، میدان‌دار معرکه باشد. بدون در نظر گرفتن همه این پیچیدگی‌ها، دوباره چرخه خطرناک منجر به فرسایش تمدنی را طی خواهیم کرد.

حکمرانان و سیاستگذاران باید ماهیت بین‌بخشی، چندرشته‌ای، پیچیده و ضرورت در پیش گرفتن رویکرد انطباقی به مساله را بپذیرند و سر از لاک پوپولیسم بیرون بیاورند. ما بیش و پیش از هر چیز به تولید دانش و سخن در باب پیچیدگی مساله و گریز از تقلیل‌گرایی پوپولیستی نیازمندیم. ما به گفت‌وگوی دانش‌محور برای اعتمادسازی و رهایی از مناقشات کم‌حاصل درباره بخش‌هایی از مساله و فراموش کردن کلیت نیازمندیم. بزرگ‌ترین خطر این است که هر کس فقط جایی از فیل را در تاریکی لمس کند و بکوشد خانه‌ای مناسب برای فیلی بسازد که در تاریکی برای خویش تصویر کرده است. بیش و پیش از هر کاری باید پیچیدگی را به رسمیت شناخت و پس از آن درباره بایسته‌ها اندیشید، گفت‌وگو کرد و آماده پذیرش راه‌حل‌ها شد.

هر راهی که در پیش بگیریم، دو حقیقت گریزناپذیر وجود دارد. اول، آینده‌ آبی ما سخت و دردناک است. اگر وضع موجود را ادامه دهیم، فرسایش تمدنی و بحران‌های به‌مراتب بزرگ‌تر از خوزستان امروز، زندگی ایران و تمدن ایرانی را تهدید و تلخ می‌کند. اگر هم راه اصلاح را در پیش بگیریم، دورانی سخت از درافتادن با پیچیدگی، اقتصاد سیاسی پرخطر ناشی از بازتخصیص‌ها و ضرورت‌های تغییر الگوی توسعه، درافتادن با ذینفعان ریز و درشت و همه الزامات ناشی از اصلاح در سیستم‌های پیچیده را پیش رو خواهیم داشت که تلخی‌های خود را دارند، اما اگر درست برویم رو به نیکی و شیرینی خواهیم بود. دوم آنکه برای اصلاح سیستم‌های پیچیده اعتماد و جلب مشارکت همگانی در راستای کنش جمعی هماهنگ ضروری است. جلب اعتماد عمومی نیز ملزوماتی دارد که تحقق‌ آنها سخت است. بخشی از خطر پوپولیسم تقلیل‌گرا، ساده جلوه دادن این دشواری و سختی است.

التهاب در بازار سیمان قابل مدیریت است و قطعا این تعادل از بستر بورس کالای ایران عبور خواهد کرد. تبعیت از مکانیزم بازار و عدم‌مداخله در آن با گذرکردن از هرگونه قیمت‌گذاری دستوری، تعیین کف عرضه برای رهگیری حداقل میزان معامله قطعی سیمان، تعدیل و بازبینی قیمت‌های پایه در بورس کالا و آزادی نوسان نرخ مثبت و منفی و نهایتا ایجاد یک نهاد رگولاتوری برای مدیریت بازار و پاسداشت آزادی عمل در چارچوب مکانیزم عرضه و تقاضا بدون دخالت مستقیم در عملکرد بازار چهارضلعی مدیریت بازار سیمان خواهد بود.

تجربه بازارهای مشابه نشان می‌دهد که گام اصلی در بهبود ‌سازوکار بازار سیمان قطعا آزادی عمل حداکثری در یک بازه زمانی طولانی‌مدت است، اگرچه تا رسیدن به روزهای متعادل موردانتظار، ایجاد یک نهاد فرابخشی به منظور رگولاتوری و تنظیم‌گری در این بازار بهترین مسیر برای اصلاح امور است. این نهاد تنظیم‌گر بهترین حامی آزادی عمل و کشف نرخ عادلانه به دور از مداخلات جانبی خواهد بود. تنش بحرانی بی‌برقی صنایع مقطعی است و پس از آن به وضوح می‌توان روزهای بهتری را برای این بازار انتظار داشت اگرچه هم‌اکنون نیز به آرامش رسیدن بازار در دسترس است.

  زیرپوست بازار سیمان
التهاب در بازار سیمان و پیش از آن التهاب در بازار فولاد موارد مشابهی در بازار خوراک دام و محصولات کشاورزی و مواد غذایی همگی نشان می‌دهد که مدیریت بازار بسیار پیچیده‌تر از چیزی است که نشان می‌دهد. این‌که در بازار فولاد با محوریت شمش و میلگرد بین ۲ تا ۳ برابر نیاز داخلی تولید داریم ولی التهاب این بازار هر چند وقت یکبار دامن‌گیر خریداران شده یا در بازار سیمان به‌رغم برتری عرضه بر تقاضا التهابی کم‌سابقه را شاهد هستیم و همه چیز به گردن قطعی برق افتاده است، نشان می‌دهد که موارد بسیاری در مدیریت و دقیق‌تر تنظیم‌گری یک بازار مشخص دخیل هستند. فراتر از مکانیزم عرضه و تقاضا؛ واقعیت‌ها در بازارهای داخلی اغلب از دو مسیر تحت‌الشعاع قرار می‌گیرد یکی عملکردها و دیگری فرآیندها؛ این دو فاکتور از امکان تعدیل یا تقویت مکانیزم‌های عرضه و تقاضا برخوردارند.

  توجه به فرآیندها
به عنوان یک نمونه مشخص، فرآیندهای کشف نرخ سیمان در بورس کالا این‌گونه است که ابتدا فروشنده باید کالای خود را پذیرش کرده، سپس با ارائه تضمین‌های موردنیاز نسبت به عرضه تمایل خود را نشان داده و بعد از پیشنهاد قیمت پایه و تایید آن توسط بورس، کالا وارد تالار می‌شود تا در مسیر رقابت بالاترین قیمت‌ پیروز معامله باشد. این در حالی است که رقابت نامتعارف به عدم‌تایید معاملات یا همان ابطال منجر خواهد شد. همین فرآیند به ظاهر ساده یک خطای برجسته دارد آن هم عدم‌طراحی مکانیزمی برای کاهش قیمت‌هاست. اگر به هر دلیل کالایی فروش نرفت، فروشنده مختار است که قیمت‌های پایه را کاهش داده یا سیمان را در خارج از بورس به فروش برساند. در این بین بورس کالا نیز دخالت چندانی نخواهد کرد همان‌گونه که تاکنون مداخله گسترده‌ای در خصوص افت قیمت‌های پایه حداقل در بازار سیمان به خرج نداده و امید است که این اتفاق محقق شود. نکته دیگر آن‌که در صورت عدم‌کاهش قیمت‌های پایه، هیچ مکانیزم مشخصی برای افت قیمت‌ها در تالار وجود ندارد مگر آن‌که خود عرضه‌کننده کاهش قیمت را اعمال کند که چنین امری هم نه تنها مرسوم نیست بلکه بسیار نادر اتفاق می‌افتد. نکته دیگر آن‌که در این فرآیند هیچ نهاد رگولاتوری دیده نمی‌شود و بورس کالا در عدم‌حضور نهادهای تنظیم‌گر یا ارکان مختلف وزارت صمت آزادی عمل کامل دارد. بحث نهاد رگولاتوری بارها مطرح شده که در حوزه سیمان حضور ندارد.

نکته دیگر آن‌که در بورس کالا هیچ ابزاری برای پوشش ریسک در بازار فیزیکی همچون معاملات سیمان، فولاد، پلیمرها یا ترکیبات شیمیایی رایج نشده، تا جایی که به تازگی قراردادهای کشف پریمیوم در بازار پتروشیمی آغاز شده و به تنهایی از امکان پوشش ریسک در این بازار برخوردار نیست. به عنوان مثال قراردادهای گواهی سپرده، صندوق‌های کالایی، قراردادهای مشتقه؛ آتی و اختیار (معامله) در این بازارها وجود ندارد و یک نقیصه جدی به شمار می‌رود.

  اثرگذاری عملکردها
 موضوع بعدی بحث عملکردهاست. این‌که عملکرد تصمیم‌سازان یا ارکان مختلف عرضه و تقاضا در این حوزه چگونه بوده خود بحث مفصلی است که در ضعف فرآیندهای معاملاتی، فضا برای اعمال نفوذ در آنها تقویت می‌شود. این‌که یک عرضه‌کننده یا یک مدیر بتواند برای یک بازار تعیین‌تکلیف کرده یا با تغییر در قیمت‌های پایه پیشنهادی، شرایط را به دلخواه تغییر دهد دقیقا در ضعف فرآیندهاست که خودنمایی می‌کند. به صورت دقیق‌تر وقتی یک خریدار برجسته با هر نیتی بتواند قیمت‌ها را به فراخور میل خود افزایش دهد و متعاقب آن قیمت‌های پایه نیز رشد کند به وضوح ضعف فرآیندها و نبود سیستم‌های رگولاتوری را نشان می‌دهد.

  شبح قیمت‌های پایه بر بازار سیمان
رهگیری واقعیت‌های بازار سیمان قطعا از مسیر بورس کالای ایران عبور می‌کند که به خوبی مسیر رشد نرخ را ترسیم کرده تعیین بهترین راهکار برای اصلاح شرایط فعلی، از همان مسیر می‌گذرد. این‌که بهای سیمان در بورس کالا یا بازار آزاد همچون میلگرد حتی ملک از برخی کالاها یا مکان‌های شاخص تاثیر می‌پذیرد یک واقعیت غیرقابل کتمان است. در شرایط فعلی که روند ۱۰ ساله سرمایه‌گذاری ساختمانی از رویش رونق در استان‌های شمالی حکایت دارد، ذات نوسان قیمت‌ها نیز بی‌ارتباط با تولیدکنندگان در شهرهای شمالی نخواهد بود. گزارش مهاجرت دوم به املاک شمال که از هفت علت رکود کمتر و رونق بیشتر در بازار املاک شمال کشور که در تاریخ ۲۱ تیرماه در «دنیای اقتصاد» منتشر شد مؤید همین مطلب بود. رونق املاک در شمال کشور به معنی رونق بازار مصالح ساختمانی در همان نقطه نیز تلقی می‌شود که بر بازار سایر واحدهای تولیدی سیمانی اثرگذار خواهد بود.

انتظار بر این است که رشد قیمت‌ها در بورس کالا از مسیر رقابت برای خرید باشد که از مسیر اقتصادی به صورت شفاف توجیه‌پذیر است اما رشد قیمت سیمان آن هم برای یکی از تولیدکنندگان شاخص در منطقه شمال کشور از مسیر دیگری عبور کرده که اثر پروانه‌ای برجسته‌ای بر بازار سیمان داشته است. قیمت‌های پایه گام آغازین معاملات است و هرگاه چنین نرخی افزایش یابد، بازار لاجرم رشد قیمت‌ها را پذیرفته و راهی جز تمکین از آن ندارد. تایید قیمت‌های پایه در فاز عرضه به عهده بورس کالاست. اما قیمت‌های پایه برای یکی از تولیدکنندگان مهم در شمال کشور چگونه بوده است؟

سیمان مشهور و بازارپسند تیپ-۲ یکی از تولیدکنندگان با نماد CEMENT۲L-۰۰ در فاصله ۹ تا ۲۴ تیرماه سه مرحله در بورس کالا با قیمت پایه ۴۷۹ تومان به ازای هر کیلوگرم عرضه شده ولی از ۲هزار تن عرضه، حتی یک کیلوگرم آن مورد معامله قرار نگرفته است. ساده‌ترین برآورد این است که قیمت پایه بالاست و بازار به قیمت‌های پایین‌تری نیاز دارد. به طرز عجیبی نه تنها شاهد افت قیمت پایه نبوده‌ایم بلکه در تاریخ ۱۹ تیرماه، قیمت پایه به ۵۸۵ تومان افزایش یافت که از رشد ۲۲ درصدی حکایت دارد. این رشد در شرایطی رقم خورد که هیچ داده اقتصادی همچون رشد بهای نیمایی ارز یا افزایش قیمت‌های جهانی در این فاصله زمانی این افزایش نرخ را توجیه نمی‌کرد اما نگاهی دقیق‌تر به شرایط معامله یک تغییر را نشان می‌دهد و آن رشد عرضه به ۱۹ هزار و ۵۰۰ تن بود؛ گویی زیرساخت اصلی رشد نرخ همین افزایش عرضه بود و می‌توان این‌گونه پنداشت که برای رشد عرضه‌ها بوده قیمت بالاتر در اختیار قرار گرفته است. نکته جالب‌تر آن‌که از ۱۹ هزار و ۵۰۰ تن عرضه تنها ۲۴۰۰ تن آن در تالار مورد معامله قرار گرفت و در نهایت تا روز ۲۲ تیرماه، ۷۲۰ تن دیگر به صورت مچینگ مورد داد و ستد قرار گرفت. ناگفته پیداست که معامله جمعا ۳۱۲۰ تن معامله از ۱۹ هزار و ۵۰۰ تن عرضه یعنی معامله ۱۶ درصدی به این معنی است که این قیمت‌ها بالاست و بازار نرخ‌های پایین‌تری را می‌طلبد.

اما شگفتی‌های این بازار هنوز هم ادامه دارد. در تاریخ ۲۶ تیرماه و پس از معاملات نسبتا ناکام پیشین و انتظار برای کاهش قیمت‌های پایه، اما نرخ‌های پایه جدید ۶۷۲ تومان اعلام شد و باز هم ۱۹ هزار و ۵۰۰ تن عرضه به ثبت رسید تا نرخ‌های پایه رشد ۸/ ۱۴درصدی داشته باشد. این بار هم در تالار از ۱۹ هزار و ۵۰۰ تن، تنها ۴ هزار و ۳۷۰ تن آن مورد داد و ستد قرار گرفت و مابقی به مچینگ وارد شد. نتیجه آن‌که در اواخر تیرماه به نسبت مدت مشابه ماه قبل از آن قیمت‌های پایه رشد ۴۰ درصدی را در این کالای خاص تجربه کرده آن‌هم در شرایطی که در بازه زمانی ذکر شده هیچ رقابتی ثبت نشده است. این مطلب از عجایب قیمت‌گذاری در بورس کالاست و به همین سادگی بدون رقابت برای خرید رشد قیمت ۴۰ درصدی برای فروشنده به ارمغان آمده است. به جرات می‌توان گفت در تاریخ بورس کالای ایران افزایش ۴۰ درصدی قیمت‌های پایه در یک ماه اگر نگوییم بی‌سابقه اما کم‌سابقه است. نکته مهم آن‌که اثر واقعی قطعی برق تنها در هفته گذشته بر بازار تاثیر گسترده داشته ولی زیرساخت اصلی رشد قیمت‌ها به گونه‌ای دیگر رقم خورده بود. اثر واقعی و روانی قطعی برق بیش از همه بر رقابت‌ها اثر می‌گذارد یعنی حال که رقابت تجربه نشده، حتی اگر قطعی برق هم در کار نبود، این روند صعودی قیمت‌های پایه اثرگذاری خود را بر بازار برجای می‌گذاشت.

نکته مهم آن‌که معامله در قیمت‌های بالا در روزهای اوج تقاضای فصلی و قطعی برق صنایع همراه با جذابیت‌های احتکار و واسطه‌گری، به این معنی نیست که بازار نرخ‌های فعلی را می‌پذیرد بلکه راهی جز پذیرش این شرایط ندارد. از سوی دیگر واسطه‌هایی که به هر دلیل به کالا دسترسی دارند تلاش خواهند کرد تا قیمت‌ها را هر چه بیشتر افزایش دهند و معامله در سقف قیمتی برای آنها توجیه‌پذیر است. این مطلب به این معنی است که الزاما ثبت رکورد قیمت‌ها در بورس کالا به معنی پذیرش قیمت‌ها در بستر بازار نیست که بورس کالا به درستی از تایید برخی از معاملات خودداری کرد. در هر حال به نظر رسیده و برآورد می‌شود که رشد قیمت‌های پایه بستر اصلی برای جهش قیمتی در بازار سیمان بوده که تایید یا رد آن دقیقا در اختیار بورس کالاست.

حال که یک نمونه واقعی در بازار سیمان را رهگیری کردیم می‌توان با صراحت بیشتری صحبت کرد. قطعا بخش مهمی از مشکلات موجود در بازار سیمان به قیمت‌گذاری در بورس کالا بازمی‌گردد؛ آن‌هم در شرایطی که این بازار به گونه‌ای تنظیم شده که مسیر اصلی، رشد نرخ و مسیر فرعی کاهش قیمت‌ها همراه با دست‌انداز باشد. به عبارت ساده‌تر در هر معامله‌ای روند صعودی قیمت‌ها به سادگی فراهم است و در مکانیزم رقابت، پتانسیل رشد قیمت‌ها در دسترس خواهد بود. این در حالی است که در برخی مکانیزم‌های دست‌ساخته بورس کالا، با رشد قیمت‌ها با اهرم رقابت برای خرید پتانسیل افزایش قیمت‌های پایه نیز ایجاد شده است؛ مطلبی که در خلال معاملات به سادگی قابل رهگیری بوده است.

اما برای کاهش نرخ دو مسیر وجود دارد: یکی آن‌که فروشنده در زمان معاملات در صورت نبود تقاضا، کالاهای خود را با تخفیف به نسبت قیمت‌های پایه عرضه کند و دیگری آن‌که بورس کالا رأسا قیمت‌های پایه را کاهش دهد. این‌که فروشنده قیمت‌ها را در هنگام خرید کاهش دهد دور از ذهن یا به عبارت دقیق‌تر دور از انتظار است و در تاریخ فعالیت بورس کالا به ندرت مشاهده شده آن‌هم در شرایطی که پتانسیل صادرات یا فروش خارج از بورس برای بسیاری از کالاها در دسترس بوده و هست. در خصوص کاهش قیمت‌های پایه نیز اوضاع مشابه است تا جایی که هرگاه فشار رسانه‌ای یا فشار از سمت ارگان‌های دولتی بر بورس کالا افزایش یافته، احتمال تعدیل قیمت‌های پایه نیز افزایش یافته است. به عبارت ساده‌تر دست یافتن به مهم‌ترین فاکتور در کاهش نرخ یا همان افت قیمت‌های پایه در بورس کالا به قدری دشوار و تنها در اختیار بورس کالاست که انتظار تعدیل بازار از این مسیر بیشتر شبیه به رؤیایی است که به ندرت تعبیر می‌شود.

  آغاز معاملات سیمان بدون چارچوب مشخص
ابوذر انصاری، کارشناس بازار در خصوص رخدادهای بازار سیمان در گفت‌وگو با «دنیای‌اقتصاد» در خصوص مدیریت بازار عنوان کرد: ناهماهنگی و کمی تقابل بین وزارت صنعت، معدن و تجارت و بورس کالا می‌تواند به تنظیم بازار خدشه وارد کند. یکی از دلایل موفقیت تنظیم بازار محصولات پتروشیمی نسبت به سایر کالاها از جمله فولاد و حالا سیمان هماهنگی و همفکری بین تمامی اعضای کمیته تخصصی پتروشیمی است، تقریبا همه اعضا و بازیگران به این فهم مشترک رسیده‌اند که حفظ تعادل بازار در گرو همکاری است و نه تقابل و تکروی. تقریبا در تمامی حوزه‌ها از جمله سیمان، فولاد و... وزارت صنعت، معدن و تجارت معمولا نگاهی دستوری به قیمت‌ها دارد و وزارت صنعت، معدن و تجارت می‌خواهد نقش بانک مرکزی درکنترل تورم را بازی کند، تعادل و تنظیم بازار را کاهش قیمت‌ها تلقی و تفسیر کرده و بورس کالا هم دنبال بازاریابی و افزایش حجم معاملات است.

وی در خصوص ورود شرکت‌ها به بورس کالا گفت: برخی شرکت‌ها جهت فرار و رهایی از قیمت‌گذاری دستوری و مداخلات دولت مخصوصا وزارت صنعت، معدن و تجارت به بورس کالا پناه می‌برند اما بورس کالا به تنهایی نمی‌تواند نقش رگولاتور و تنظیم‌گر در یک اقتصاد غیر‌رقابتی را بازی کند. به عنوان یک کارشناس اقتصادی همواره موافق شفافیت و عرضه محصولات در بورس کالا هستم چون با کمک اطلاعات و داده‌های معاملات که در اختیار همه کارشناسان است می‌توان بازار را تحلیل کرد. همواره منتقد دخالت دستوری و سیاسی در قیمت بودم و همواره گفته‌ام که قیمت یک عدد تصادفی نیست که با دستور کاهش یا افزایش یابد، بلکه متغیر قیمت نتیجه سیاست‌های پولی و مالی بانک مرکزی و دولت مخصوصا فرآیندهای عرضه و تقاضاست.

واقعیت آن است که عملکرد بورس کالا در معاملات سیمان متکی بر هدف و برنامه منتشرشده‌ای نبوده و با یک شوک مقطعی و انتظاری در فاز عرضه به تبع قطعی برق شرایط به گونه‌ای دگرگون می‌شود که عدم‌تعادل را به وضوح مشاهده می‌کنیم. مهم‌تر از اینها داشتن نقشه راه و چارچوب‌های مشخص و شفاف برای دولت، ذی‌نفعان و کارشناسان بازار سرمایه است. البته در حال حاضر در حوزه سیمان به جز قواعد داخلی بورس، هیچ‌گونه چارچوب و دستورالعمل مشخص، فرابخشی و شفافی جهت انجام معاملات در بورس کالا وجود ندارد.

بهتر بود شرکت بورس کالای ایران ضمن بازاریابی و مذاکره با شرکت‌های سیمانی چارچوب مشخص و دستورالعمل شفافی با الگوبرداری از دستورالعمل تنظیم بازار محصولات پتروشیمی در حوزه قیمت، عرضه، کف عرضه و تقاضا به تنهایی یا با همکاری وزارت صنعت، معدن و تجارت و انجمن‌های ذی‌ربط تدوین و منتشر می‌کرد بعد معاملات در بورس کالا شروع می‌شد.

انصاری در ادامه گفت: برآورد‌ها نشان می‌دهد که تقاضای ماهانه سیمان در کشور رقمی نزدیک به چهار میلیون تن است. بهتر بود شرکت بورس کالای ایران پذیرش سیمان توسط شرکت‌های سیمانی زیرمجموعه سازمان تامین اجتماعی، شرکت‌های سیمانی زیرمجموعه گروه توسعه ملی و شرکت‌های سیمانی زیرمجموعه بنیاد مستضعفان را منوط به عرضه مثلا یک تا دو میلیون تن می‌کرد؛ یعنی قبل از پذیرش و معامله در بورس کالا یک کف عرضه هفتگی مشخص با همکاری و هماهنگی با هلدینگ‌ها تعیین می‌شد یا فرمول و روش محاسبه قیمت پایه را جهت تحلیل و پیش‌بینی قیمت‌ها به صورت شفاف مشخص می‌کرد.

این در حالی است که مشکل اصلی یا همان اختلاف قیمت‌های پایه اعلامی توسط عرضه‌کننده‌های مختلف مشخص نیست به چه نتیجه‌ای ختم خواهد شد. به عنوان مثال قیمت پایه سیمان تیپ-۲  دو عرضه‌کننده مختلف۳۷۰ تا ۶۷۰ تومان است. قیمت‌های پایه باید برای همه کارشناسان و ذی‌نفعان پیش‌بینی‌پذیر باشد.

معمولا بورس‌ کالا را محل کشف قیمت و سازوکار اقتصادی بر مبنای مولفه‌های بازار و مبتنی بر نظام عرضه و تقاضا می‌دانند، اما ظاهرا کشف قیمت دربورس کالا در حوزه فولاد و سیمان مبتنی بر میل عرضه‌کننده است. وقتی اقتصاد کلان رقابتی و آزاد نباشد تقاضاکننده مجبور است پیرو و تابع میل عرضه‌کننده باشد.
آیلین لی» سرمایه‌گذار ریسک‌پذیری که شرکت سرمایه‌گذاری کابوی ونچرز (Cowboy Ventures) را تاسیس کرد، همان کسی است که برای اولین بار و در سال 2013 عبارت «تک‌شاخ» را ابداع و مطرح کرد. او این عبارت را برای اشاره به استارت‌آپ‌های خصوصی با ارزش یک میلیارد دلار و بیشتر به کار برد. این عبارت اما حالا کاملا رایج شده و بیشتر و بیشتر به کار برده می‌شود. به این ترتیب کاربران و مصرف‌کنندگان هم از محصولات و خدمات بهتر و ارزان‌تری بهره می‌برند. با این همه اما سرمایه‌گذاران همچنان ناچارند با احتیاط و دقت بیشتری روی تک‌شاخ‌ها سرمایه‌گذاری کنند. این در حالی است که تعداد استارت‌آپ‌های تک‌شاخ در جهان به سرعت رشد می‌کند و تعداد چنین شرکت‌هایی در جهان و در طول هشت سال گذشته به بیش از 750 رسیده است که روی هم رفته ارزشی برابر 4/ 2 تریلیون دلار دارند. در طول شش ماه اول سال 2021 استارت‌آپ‌های تکنولوژی در سراسر جهان چیزی در حدود 300 میلیارد دلار سرمایه جذب کرده‌اند که این میزان تقریبا برابر کل سرمایه‌گذاری‌های انجام شده در این بخش در سال 2020 بوده است. بر اساس آمار ارائه شده توسط موسسه تحقیقاتی سی‌بی اینسایتز (CB Insights) این حجم سرمایه‌گذاری تنها در فاصله ماه‌های آوریل تا ژوئن به تاسیس 136 استارت‌آپ تک‌شاخ جدید کمک کرده است. این در حالی است که در همین فاصله زمانی در سال گذشته میلادی میزان سرمایه‌گذاری روی استارت‌آپ‌های تکنولوژی کمی بیش از 100 میلیارد دلار بوده که این نشان می‌دهد حالا این رقم سه برابر شده است. این روند حتی به تقویت و غنی شدن اعضای قدیمی‌تر گروه تک‌شاخ‌ها هم کمک می‌کند؛ تا جایی که سی شرکت از این گروه، از ابتدای سال 2020 تا کنون با دریافت سرمایه‌گذاری‌‌های بیشتر، ارزش بازار 10 میلیارد دلاری یا بیشتر بدست آورده‌اند.

ساختار استارت‌آپ‌های جدید و محبوب تکنولوژی حالا دیگر کمتر شبیه شرکت‌هایی مانند اوبر است که خدمات خودشان را کاملا با مصرف‌کنندگان سازگار می‌کنند. در عوض این استارت‌آپ‌های جدید محصولاتی پیچیده را برای بازارهایی خاص و بی‌رقیب‌تر عرضه کرده یا می‌کنند. چیزی در حدود 25 درصد از سرمایه‌گذاری‌های انجام شده در فصل دوم امسال روی شرکت‌های فعال در بخش فین‌تک بوده و بعد از آن بیشترین سرمایه‌گذاری‌ها روی استارت‌آپ‌های فعال در بخش‌های هوش مصنوعی، سلامت دیجیتال و امنیت سایبری بوده است. حالا استارت‌آپ‌هایی که چنین سرمایه‌گذاری‌هایی را هم دریافت می‌کنند، بیشتر و بیشتر به سمت جهانی شدن پی می‌روند.

هر چند استارت‌آپ‌های آمریکایی و چینی همچنان بیشترین سهم از سرمایه‌گذاری‌های جهانی روی استارت‌آپ‌ها را در اختیار دارند و بزرگ‌ترین بازار این صنعت هستند، اما سهم سرمایه‌گذاری روی استارت‌آپ‌های فعال در بقیه کشورهای جهان هم رشد کرده و از حدود 25 درصد در سال 2016 به 40 درصد در فصل دوم سال جاری میلادی رسیده است. غول تجارت الکترونیک هندی یعنی Flipkart در ماه جولای امسال در یک مرحله 6/ 3 میلیارد دلار سرمایه دریافت کرده و ارزش بازارش به 38 میلیارد دلار رسیده است. از طرفی، استارت‌آپ Grab هم که رقیب سوپراپ‌های چینی در جنوب‌شرق آسیاست، حالا امیدوار است که در سال جاری میلادی و با ارزش بازار 40 میلیارد دلاری بتواند وارد بازار بورس نیویورک شده و سهامش را به عرضه عمومی برساند.

این سیل سرمایه‌های سرازیر شده به سمت استارت‌آپ‌ها با دو عامل توجیه‌پذیر است. عامل اول مربوط به سرمایه‌های معلق و عاطل سرمایه‌گذارانی است که معمولا همان سرمایه‌گذاران ریسک‌پذیر و در واقع حامیان استارت‌آپ‌های تازه‌کار هستند؛ سرمایه‌هایی که حالا تحت تاثیر شرایط همه‌گیری و موج دیجیتالیزه شدن، به سمت استارت‌آپ‌ها و به خصوص استارت‌آپ‌های تکنولوژی سرازیر شده‌اند.

جالب آنجاست که میزان خروج‌ها از طریق عرضه عمومی سهام و خریدها در یک سال گذشته بیش از دو برابر شده و به سه هزار عدد رسیده است. فرآیندهای برگشت به سمت سرمایه‌گذاری‌های ریسک‌پذیر جدید از ابتدای سال تا حالا و تنها در آمریکا برابر 74 میلیارد دلار بوده است و انتظار می‌رود که رکورد 81 میلیارد دلاری این میزان در نیمه سال 2020 را بشکند. سرمایه‌گذاران ریسک‌پذیر نمی‌توانند با سرعت ظهور این استارت‌آپ‌های جدید همراه شوند. در سه ماهه منتهی به ماه ژوئن شرکت سرمایه‌گذاری بزرگ تایگر گلوبال (Tiger Global) به‌طور متوسط در هر روز کاری 3/ 1 معامله انجام داده است.

دلیل دوم رشد ارزش بازار استارت‌آپ‌ها، رقابتی‌تر شدن فضای حاکم بر سرمایه‌گذاران است. بازیگران تازه‌وارد به دنیای سرمایه‌گذاری روی استارت‌آپ‌های تکنولوژی - مانند صندوق‌های بازنشستگی، صندوق‌های ذخیره ارزی و بنگاه‌های تجاری خانوادگی، به سرعت در حال پیشروی در بازارهای خصوصی هستند که معمولا حاکمیت آنها در اختیار شرکت‌های سرمایه‌گذاری ریسک‌پذیر است. در فصل گذشته، سرمایه‌گذاران غیرسنتی در آمریکا در حدود 1800 معامله سرمایه‌گذاری شرکت کرده‌اند که ارزش آنها روی هم رفته برابر 57 میلیارد دلار بوده است.

بسیاری از این معاملات به دنبال موفقیت تازه‌کارانی متعلق به دنیای خارج از دنیای شرکت‌های سرمایه‌گذاری ریسک‌پذیر، انجام شده است. آمار منتشر شده از سوی موسسه آماری و تحقیقاتی پیچ‌بوک (PitchBook) نشان می‌دهد که بازگشت سرمایه سالانه این سرمایه‌گذاران از محل سرمایه‌گذاری‌های انجام شده روی استارت‌آپ‌هایی که وارد بورس شده یا خریداری شده‌اند، به‌طور متوسط در یک دهه گذشته 30 درصد بوده است؛ رقمی که تقریبا دو برابر میزان بازگشت سرمایه برای سرمایه‌گذاران ریسک‌پذیر قدیمی و باتجربه این بازار است.

این جریانی است که در طول دو سال گذشته در میان استارت‌آپ‌های زیادی رواج داشته است. استارت‌آپ‌هایی مانند اوبر و لیفت - که رقیب یکدیگر هستند- و یا حتی استارت‌آپ‌های کوچک‌تری - مانند WeWork که در زمینه اجاره فضای کار فعالیت می‌کند- توانستند به کمک سرمایه‌گذاری‌های بیشتر به ارزش بازار بیشتری هم رسیده و ورود پررنگ و تاثیرگذاری در بازار بورس را تجربه کنند، اما در ادامه ضرری نسبی را تجربه کرده‌اند.

بر اساس بررسی‌های انجام شده توسط اکونومیست، استارت‌آپ‌هایی که در سال 2021 سهام خود را به عرضه عمومی رسانده‌اند، در مجموع و تا حالا ضرر 25 میلیارد دلاری را به ثبت رسانده‌اند. ریسک‌ها و خطرات دیگری هم در فضای سرمایه‌گذاری وجود دارد که بعضی از آنها ناشی از دنیای سیاست هستند.

از آنجایی که بسیاری از قدرت‌های جهانی به دنبال قانونمندتر کردن صنعت تکنولوژی و نظارت بر غول‌های تکنولوژی هستند، بسیاری از سرمایه‌گذاران نگران ضررهای احتمالی با بزرگ‌تر شدن این استارت‌آپ‌ها به خصوص در آمریکا هستند.

شاید به همین دلیل است که استارت‌آپ‌های چینی در سال‌های اخیر محبوبیت بیشتری در میان سرمایه‌گذاران پیدا کرده‌اند. در واقع می‌توان گفت حالا دیگر سرمایه‌گذاران با دقت و احتیاط بیشتری انتخاب می‌کنند تا علاوه بر کاهش احتمال مواجهه با مقررات و قوانین دست و پاگیر، بتوانند اطمینان بیشتری از بازگشت سرمایه خودشان هم داشته باشند.

باران شدید در هند در ایالت غربی ماهاراشترا موجب رانش زمین و جاری شدن شدید سیل و ریزش ساختمان‌ها شد. به دنبال این حادثه، امدادگران از لابه‌لای گل و لای و خرابه‌های ساختمان‌ها سخت در تلاش برای یافتن بازماندگان هستند. الجزیره در گزارش ۲۴ جولای نوشت، دولت ایالتی روز شنبه در بیانیه‌ای آمار کشته‌های این سیل شدید موسمی را ۷۶ نفر اعلام کرد و افزود که ده‌ها نفر هم ناپدید شده‌اند. با توجه به اینکه امدادگران در حال تلاش هستند، آمارها حاکی از افزایش احتمالی شمار کشته‌ها و مفقودین است. با این حال، برخی دیگر از آمارها نشان می‌دهد که تعداد کشته‌ها بیش از ۱۰۰ نفر بوده است.

در این بیانیه آمده است: «باران سیل‌آسا در مناطق مختلف این ایالت اغلب با جزر و مدهای زیاد همزمان می‌شود. همچنین تخلیه سدها هم موجب طغیان آب در برخی مناطق می‌شود.» در ‌رایگاد، جنوب بمبئی که به شدت آسیب دیده است، در اثر رانش زمین ده‌ها خانه ناپدید شده است. این امر موجب شد که دست‌کم ۴۷ نفر کشته و بیش از ۵۳ نفر نیز در زیر گل‌و‌لای گرفتار شوند.

ریزش شدید باران باعث فوران حاشیه رودخانه «ساویتری» و موجب شد که شهر «مهاد» کاملا غیرقابل دسترسی شود. همچنین باعث شد که ساکنان وحشت‌زده برای فرار از فوران آب به پشت بام‌ها و مکان‌های مرتفع پناه ببرند. عملیات نجات شامل ترکیبی از نیروهای زمینی، دریایی و هوایی ارتش هند است. این عملیات شروع شده و برای نجات افراد گرفتار در سیل همچنان ادامه دارد. با این حال، الجزیره می‌‌نویسد که عملیات آنها با وجود سطح بالای آب و رانش زمین و مسدود شدن جاده‌ها از جمله بزرگراه اصلی بین «بمبئی» و «گوا» با مشکل روبه‌رو شده است. حدود ۹۰ هزار نفر تا کنون در ماهاراشترا به جای دیگری منتقل شده‌اند. سطح آب روز پنج‌شنبه در مناطقی از «چیپلون» (در ۲۵۰ کیلومتری بمبئی) به دلیل بارش ۲۴ ساعته و بی وقفه که موجب بالا آمدن آب رودخانه «واشیشتی» شد تا ۶ متر افزایش یافت. این مساله باعث شد جاده‌ها و خانه‌ها زیر آب بروند.

«اوداو تاکرای»، سر وزیر ایالت ماهاراشترا‌ گفت که امدادگران و دیگر نیروها در تلاشند تا به محله‌هایی در چیپلون که ارتباطات‌شان قطع شده دسترسی یابند. در این منطقه خسارات زیادی به پل‌ها و جاده‌ها وارد شده است. وی به خبرنگاران گفت: «ما برای نجات جان‌ها و مال‌ها هر آنچه لازم است انجام خواهیم داد». او گفت: «این فاجعه تمام ایالت را از ناگپور در شرق تا مهابالشوار در غرب تحت تاثیر قرار داده است. باران بی‌سابقه بود و ما با یک وضعیت اضطراری غیر منتظره روبه‌رو هستیم». نیروی دریایی هفت تیم نجات مجهز به قایق‌های پلاستیکی، جلیقه نجات و کمربند نجات را به همراه غواصان متخصص و یک هلی‌کوپتر برای انتقال ساکنان آسیب‌دیده به مناطق سیل‌زده اعزام کرد. اداره هواشناسی هند برای چندین منطقه در این ایالت هشدار قرمز صادر کرد که نشان می‌دهد بارندگی شدید تا چند روز آینده ادامه خواهد داشت.

جاری شدن سیل و رانش زمین در فصل موسمی هند بین ماه‌های ژوئن و سپتامبر معمول است. اساسا این منطقه دارای ساختمان‌ها و دیوارها ضعیف بوده و پس از چند روز باران بی‌وقفه اغلب فرو می‌ریزند. مقام‌ها گفتند که چهار نفر قبل از طلوع آفتاب روز جمعه هنگام ریزش ساختمانی در محله فقیرنشین بمبئی جان خود را از دست دادند. این حادثه کمتر از یک هفته پس از آن رخ داد که حداقل ۳۴ نفر در اثر ویران شدن چندین خانه در اثر فرو ریختن دیوار و رانش زمین در شهر جان خود را از دست دادند. بر اساس گزارشی از موسسه تحقیقاتی تاثیرات اقلیمی پوتسدام (PIK) که در آوریل منتشر شد، تغییرات آب و هوایی باعث تقویت باران‌های موسمی در هند می‌شود. این گزارش نسبت به عواقب بالقوه شدید غذا، کشاورزی و اقتصاد که تقریبا یک پنجم جمعیت جهان را تحت تاثیر قرار می‌دهد، هشدار داد.

با نگاهی به فهرست دشت‌های ممنوعه ایران (۴۱۰ دشت از ۶۰۹ دشت کشور در سال ۱۳۹۹)، میزان مصرف منابع تجدیدپذیر، تخریب تالاب‌ها و زیستگاه‌های کشور متوجه عدم امنیت آبی کشور می‌شویم. این عدم امنیت آبی اغلب با اصطلاحاتی از قبیل تنش آبی، بحران آبی و ورشکستگی آبی در محافل علمی معرفی می‌شود. این عدم امنیت صرفا در آمار و اطلاعات قابل مشاهده‌ نیست. مناقشات اجتماعی و درگیری‌های متعدد (از قبیل آنچه در کازرون، حوضه‌ دریاچه ارومیه، خوزستان، شرق اصفهان، و... شاهد بوده و هستیم) آینه تمام‌نمای این عدم امنیت آبی است.
با توجه به این موارد، لازم است بررسی شود که ریشه این عدم امنیت آبی در کجا قرار دارد. به‌نظر می‌رسد که سیستم ضعیف و از هم گسیخته حکمرانی آب (water governance) کشور ریشه تمام این مشکلات است. در اینجا حکمرانی آب به عنوان مجموعه سیستم‌های سیاسی، اجتماعی، اقتصادی و اداری اطلاق می‌شود که به‌منظور مدیریت، توسعه‌ و تحویل منابع آبی در سطوح مختلف تعبیه شده‌‌اند. حکمرانی آب گاهی به اشتباه مدیریت آب تلقی می‌شود. مدیریت آب به فعالیت‌هایی از قبیل پایش، توسعه و عملیات‌های روزمره با هدف بهبود وضعیت منابع آب می‌پردازد. لیکن، حکمرانی آب به ساختار و بستری اطلاق می‌شود که اهداف مدیریتی در آن تعریف می‌شوند. سازمان همکاری و توسعه اقتصادی (Organisation for Economic Co-operation and Development, OECD) هفت گسست مختلف برای حکمرانی معرفی کرده است. در این مقاله بر مبنای چارچوب معرفی‌شده توسط OECD به بررسی گسست‌های سیستم حکمرانی آب کشور می‌پردازیم.

۱- گسست اداری: این گسست ریشه در عدم تطابق مرز‌های مدیریت و مرزهای جغرافیایی حوضه آبریز دارد. تا قبل از سال ۱۳۸۳، مقیاس مدیریت تقریبا با گستردگی جغرافیایی حوضه‌ها همخوانی داشته است، لیکن در سال ۱۳۸۳ و تصویب قانون «تبدیل ادارات کل امور آب استان‌ها به شرکت‌های آب منطقه‌ای استان» عملا مقیاس جغرافیایی مدیریت از حوضه به استان تغییر یافت. هرچند منظور اصلی این قانون کوچک مقیاس کردن اقدامات و مداخلات مدیریت آب از کل حوضه آبریز به استان نبوده است، لیکن نتایج عملی اجرای این قانون، استانی شدن مدیریت آب حوضه بوده است. نمونه بارز این گسست در مدیریت حوضه آبریز گاوخونی به روشنی قابل ملاحظه است. حوضه‌‌ای که هم‌اکنون چندین مدیر از استا‌ن‌های مختلف مسوول مدیریت آن هستند!

۲- گسست اطلاعات: این گسست در اثر عدم ارائه‌اطلاعات و داده‌های مناسب و قابل اعتماد به بازیگران اصلی و ذی‌نفعان ایجاد می‌شود. اطلاعات راجع به منابع آب ایران اغلب در شکل گزارش‌های کلی و با عدم قطعیت بالا توسط وزارت نیرو ارائه می‌شوند. وزارت‌کشاورزی، به‌عنوان مسوول مدیریت آب در مزرعه، تاکنون داده‌ها و اطلاعات مناسب و قابل اعتماد پیرامون میزان و بهره‌وری مصرف آب، حسابداری آب مزرعه و کارآیی سیستم‌های آبیاری ارائه نداده است.

۳- گسست سیاست: این گسست در اثر رویکرد سیلویی

(Siloed approach) در سیستم حکمرانی ایجاد شده است. طبق قانون اساسی، متولی اصلی مدیریت آب کشور وزارت نیرو است. وزارت کشاورزی نیز مدیریت آب در مزرعه را برعهده دارد. با اینکه برهمکنش فراوانی بین این دو وزارتخانه اصلی مدیریت آب قابل مشاهده است، این دو وزارتخانه دچار مدیریت سیلویی هستند و تمایلی به همکاری، اشتراک‌گذاری و درگیرکردن سایر ارگان‌های دولتی و غیردولتی در مدیریت آب کشور ندارند.

۴- گسست سرمایه‌گذاری: این گسست بر اساس مکانیسم نامناسب سرمایه‌گذاری بروز می‌کند و سبب می‌شود مدیران نتوانند به‌طور موثری وظایف خود را انجام دهند. به‌نظر می‌رسد سرمایه‌گذاری در سیستم حکمرانی آب کشور بیشتر نامتعادل انجام شده است تا ناکافی. وزارت نیرو اغلب در پی سرمایه‌گذاری در ساخت سد و پروژه‌های بزرگ انتقال آب بوده است. پس از جنگ ایران و عراق، وزارت کشاورزی نیز سرمایه‌گذاری هنگفتی در توسعه سیستم‌های آبیاری تحت‌فشار انجام داده است. جالب آن است که این سرمایه‌گذاری‌ها بدون توجه به عواقب منفی این پروژه‌ها از قبیل مناقشات آبی، تخریب زیستگاه‌ها و تالاب‌ها، و بروز تناقض جُونز (Jevons’ paradox) انجام شده است.

۵- گسست اهداف: این گسست مهم‌ترین ضعف‌ سیستم حکمرانی آب کشور است و از هدف‌گذاری‌های ناهمگون و در برخی موارد متناقض نشأت می‌گیرد. این گسست سبب بروز مناقشات و درگیری‌های فراوانی بین وزارت کشاورزی و نیرو شده است. دلیل اصلی این گسست در حکمرانی آب کشور عدم تعادل بین سیاست‌ها و اهداف تامین امنیت آبی و امنیت غذایی کشور است. هم‌اکنون درصد اتکایی غذایی کشور ۸۵درصد است که این خوداتکایی (که الزاما نمی‌توان آن را به امنیت غذایی ترجمه کرد) به بهای برداشت ۸۹درصد از منابع آب تجدیدپذیر کشور در بخش کشاورزی تحقق یافته است. بنابراین تمام قوانین و پروژه‌هایی (مثل پروژه احیا و تعادل‌بخشی منابع آب زیرزمینی کشور) که برای تامین امنیت آبی وضع می‌شوند، با برنامه‌های تامین امنیت غذایی کشور در تناقض می‌افتند!

۶- گسست ظرفیت: این گسست بیشتر به‌دلیل عدم ظرفیت زیرساخت، فناوری و علمی سیستم حکمرانی برای حل معضلات و تدوین راهبردها بروز می‌کند. چارچوب حکمرانی آب کشور ظرفیت کافی برای حل مشکلات و چالش‌های جدید از قبیل تغییرات اقلیمی و نوسانات متواتر اقلیمی (خشک‌سالی و سیل) را ندارد. این چارچوب بدون یادگیری از شکست‌ها و ناکامی‌های گذشته همچنان تلاش می‌کند بر مبنای رویکردهای فنی-مهندسی با مشکلات جدید مواجه شود. این رویکرد به پارادایم عملیات هیدرولیکی (hydraulic mission paradigm) معروف است.

۷- گسست مسوولیت‌پذیری: این گسست عدم شفافیت در یک سیستم حکمرانی را که به‌دلیل نبود آگاهی، مشارکت ذی‌نفعان و فساد ایجاد می‌شود، توضیح می‌دهد. همان‌طور که قبلا توضیح داده شد، سیستم حکمرانی آب کشور از گسست اطلاعات رنج می‌برد. همچنین، اغلب معلوم نیست که تصمیمات مدیریتی توسط چه کسانی گرفته می‌شود؟ این عدم شفافیت در نقش‌ها و تصمیمات، سبب بروز پدیده درب چرخان (revolving door) شده است. قبل از تصویب آیین‌نامه اصلاحات ارضی، حکمرانی آب کشاورزی کشور به دلیل وجود سیستم‌های فنی-اجتماعی بُنه تا حدودی مشارکتی محسوب می‌شد. اما پس از تصویب این آیین‌نامه در سال ۱۳۴۳ و رخداد انقلاب سبز مشارکت ذی‌نفعان در سیستم حکمرانی کشور به‌طور جدی نادیده گرفته شد. پس از آن نیز تمام تلاش‌ها از قبیل طرح تشکل آب‌بران برای جلب مشارکت ذی‌نفعان در سطوح به دلیل نگاه از بالا به پایین و رئیس‌مآبانه‌ مدیران آب کشور با شکست مواجه شده است.

سخن آخر: همان‌طور که مشاهده شد سیستم حکمرانی آب کشور با چالش‌ها و گسست‌های فراوانی روبه‌رو است که بدون رفع آنها، حل معضلات و تامین امنیت آبی کشور امکان‌پذیر نیست!

در سراسر جهان تلاش‌هایی برای کاهش انتشار گازهای گلخانه‌ای در دست اقدام است که به نظر می رسد کافی نیستند و شرایط سیلاب و آتش‌سوزی که در هر گوشه شاهد آن هستیم از بین نخواهد رفت. «اکونومیست» در سرمقاله این هفته خود اما تاکید کرد که می‌توان با افزایش توانایی در سازگاری با این شرایط، از آثار مخرب تغییرات اقلیمی کاست. در سال ۱۷۴۵ زمانی که سیل جاری شده از رودخانه لیفی، خانه ادموند برک را ویران کرد، برای او که در حال پایه‌ریزی اندیشه محافظه‌کاری مدرن بود، منبع الهامی در یادداشت‌هایش شد. او در نوشتارهای بعدی خود از این تجربه الهام گرفت و تاکید کرد که می‌توان از یک ویرانی وحشتناک لذت برد؛ به شرط آنکه از فاصله مطمئنی آن را تماشا کنید. با این وجود، برای رویت تصاویری که طی هفته‌های گذشته از سراسر جهان پخش می‌شود، جای امنی برای تماشا وجود ندارد. شهر ارفتشتات آلمان همچون تکه دستمالی بر روی آب شناور شد؛ لیتن در بریتیش‌کلمبیا یک روز پس از آنکه عنوان پرشتاب‌ترین بالارفتگی هوا را ثبت کرد، آتش گرفت و در شهر ژنگژو چین، اتومبیل‌ها همچون ماهیان روی آب ناشی از سیل، شناور شدند. اکنون تمام جهان خود را در معرض خطر می‌بینند؛ خطری که برای بسیاری رخ خواهد داد. انتشار گازهای گلخانه‌ای سبب شده است که دمای سیاره زمین یک درجه از روزهای پیش از انقلاب صنعتی بالاتر رود و با ادامه این روند، شرایط در آینده بدتر نیز خواهد شد.

متاسفانه به نظر می‌رسد که سال ۲۰۲۱ به احتمال زیاد یکی از جالب‌ترین سال‌های قرن ۲۱ است. اگر درجه هوا در دهه‌های آینده به ۳درجه بالاتر از دمای هوا نسبت به دوران پیش از انقلاب صنعتی برسد، منطقه وسیعی از نواحی استوایی به قدری گرم خواهد شد که کار خارج از محیط بسته، امکان‌پذیر نیست. در چنین شرایطی، صخره‌های مرجانی و اکوسیستمی که به آن وابسته است از بین خواهد رفت و جنگل‌های بارانی آمازون به یک شبح مبدل خواهد شد، بحران در برداشت محصول امری عادی جلوه خواهد کرد؛ صفحات یخی در قطب جنوب و شمال به نقطه‌ای غیرقابل بازگشت می‌رسند و افزایش سطح دریا دیگر نه در ابعاد میلی‌متر بلکه در ابعاد متر خواهد بود.

شش سال پیش در پاریس، کشورهای جهان متعهد شدند که برای کاهش سریع انتشار گازهای گلخانه‌ای و ممانعت از افزایش درجه حرات کمتر از ۲درجه سانتی‌گراد بسیج شوند. با این وجود پیشرفت در این مسیر چندان کافی نبوده و حتی اگر تلاش‌ها برای رسیدن به هدف ۲درجه‌ای با سرعت بالایی انجام می‌گرفت، آتش‌سوزی جنگل‌ها امروز متوقف نمی‌شد، مراتع هنوز خشک می‌شوند، رودخانه‌ها طغیان می‌کنند و یخچال‌های کوهستانی ذوب می‌شوند.

کاهش انتشار گازهای گلخانه‌ای کافی نیست و جهان باید به سرعت برای سازگاری با تغییرات اقلیمی سرمایه‌گذاری کند. خبر خوب آنکه، سازگاری، منطقی سیاسی است و مردم به وضوح نیاز به آن را حس می‌کنند. زمانی که کشوری روی سیستم‌های ضد سیل سرمایه‌گذاری می‌کند، بیش از هر چیز به نفع شهروندان خود عمل کرده است. از سویی شرکت‌ها و افراد نیز می‌توانند بر اساس نیاز به سازگاری با شرایط اقلیمی بر روی این مسائل سرمایه‌گذاری کنند و اگر از سرمایه‌گذاری ممانعت کنند، شرکت‌ها بیمه ناگزیر از آنند که خطرات چنین امری را بسنجند.

برخی از اقدامات برای سازگاری با شرایط به راحتی قابل اجرا هستند. در حال حاضر سیستم‌‌های هشدار سیلاب در آلمان بهبود پیدا کرده است؛ اما در این مسیر به سرمایه‌گذاری‌های عمومی گسترده‌تری نیاز است. کشورهای ثروتمند در تامین چنین امکاناتی، تواناتر هستند؛ اما مردمان فقیر و کشورهای فقیر به کمک نیاز دارند. به همین دلیل است که توافق نامه آب‌وهوایی پاریس خواستار انتقال سالانه ۱۰۰میلیارد دلار از سوی کشورهای ثروتمند به کشورهای فقیر شده است.

کشورهای ثروتمند اما هنوز به وعده‌های خود عمل نکردند. در ۲۰ ژوئن، جان کری، نماینده ویژه رئیس‌جمهور ایالات متحده در امور تغییرات آب و هوایی بار دیگر تاکید کرد که این کشور حمایت خود از کشورهای فقیر برای ارتقای سازگاری با شرایط اقلیمی را تا سال ۲۰۲۴ سه برابر خواهد کرد و به رقم ۳/ ۱میلیارد دلار خواهد رساند. بخشی از این اقدام در راستای افزایش سرمایه‌گذاری در زمینه سازگاری و مساله مهاجرت در کشورهای در حال توسعه است.

در این مسیر اما محدودیت‌هایی نیز وجود دارد. کار کردن با کم‌آبی ممکن است امکان‌پذیر باشد؛ اما بدون آب، کار کردن امکان‌پذیر نیست. فعالیت در خارج از خانه در برخی از سطوح دمایی و در حدی از رطوبت، غیرممکن است. با این وجود اگر هدف توافق پاریس برای افزایش دما کمتر از دو درجه سانتی‌گراد محقق شود، همه این محدودیت‌ها برطرف نخواهد شد. از سویی کاهش انتشار کربن ممکن است با سرعتی که به آن نیاز داریم، انجام نشود. بنا بر گفته برخی از محققان، سیستم آب و هوایی ممکن است از آنچه به نظر می‌رسد، حساس‌تر باشد و گرمای بیشتری به ازای هر تن کربن در جو ایجاد شود.

در چنین شرایطی، جذاب‌ترین و ترسناک‌ترین شکل سازگاری که همانا مهندسی ژئوماتیک خورشیدی نیز باید به شکلی محتاطانه مورد استفاده قرار گیرد.

در توسل به این روش می‌توان ابرها یا لایه‌هایی را در اتمسفر ایجاد کرد که همچون آینه، نور خورشید را منعکس می‌کند. گرچه این روش نمی‌تواند یک راهکار مستقیم و حتمی در برابر گرمای ناشی از انتشار گازهای گلخانه‌ای باشد؛ اما تحقیقات انجام شده در ۱۵ سال گذشته نشان از آن دارد که مهندسی ژئوماتیک خورشیدی ممکن است به میزان قابل توجهی از آسیب‌های ناشی از گرم شدن زمین ممانعت کند.

چیزی که هنوز کسی از آن مطلع نیست آن است که چگونه چنین طرح‌هایی را می‌توان توسعه داد تا نه تنها منافع مجریان بلکه منافع تمامی کشورهایی که تحت تاثیر قرار می‌گیرند، تامین شود. ممکن است کشورهای مختلف در پی میزان مشخصی از سرمای هوا باشند که با یکدیگر متفاوت باشد. همزمان که به‌کار گیری مهندسی ژئوماتیک خورشیدی برای منطقه‌ای بهینه و مطلوب است ممکن است برای نقطه‌ای دیگر مضر و آسیب‌رسان باشد. این در حالی است که هنوز یک پرسش، بی‌پاسخ مانده است: آیا اجرای چنین طرح‌های بلندپروازانه‌ای به کاهش انتشار کربن در آینده کمک خواهد کرد. پرداختن به مهندسی ژئوماتیک خورشیدی، نیازمند مواجهه با این دست مشکلات است و خطر آن وجود دارد که قدرت‌هایی که علاقه اندکی به این طرح‌ها دارند بدون در نظر گرفتن این ملاحظات، آنها را آزمایش کنند. این امر اما جنبه‌ای انسانی نیز دارد. ادوارد برک در مشاهده طغیان رودخانه لیفی دریافت که «انسان چقدر کوچک اما ذهن او چقدر بزرگ است... انسان ارباب همه چیز است و با وجود کوچکی می‌تواند به همه چیز فرمان دهد.» دستکاری بشریت در شرایط آب و هوایی که در ابتدا ناخواسته بود، همزمان نشان از قدرت و ناتوانی انسان دارد. این طبیعت نیست که انسان‌ها نمی‌توانند به آن فرمان دهند، بلکه آنان از فرمان دادن به خود عاجرند.
مدت‌ها قبل از اینکه اصطلاح «اینفلوئنسر» ابداع شود، نسل جوان این نقش اجتماعی را با خلق و تفسیر رویدادها ایفا می‌کرد. حالا نسل جدیدی از اینفلوئنسرها به صحنه آمده است. جوانان نسل Z – که افراد متولد شده بین سال‌های 1995 تا 2010 را تشکیل می‌دهند – دیجیتالی‌های مادرزاد هستند. آنها از کودکی خود با اینترنت، شبکه‌های اجتماعی و سیستم‌های موبایل سروکار داشته‌اند. این فضا، نسلی فراشناختی را به‌وجود آورده که به‌راحتی منابع متعدد اطلاعات را جمع‌آوری می‌کنند و تجربیات مجازی و آفلاین را با هم ادغام می‌کنند.

افزایش ارتباط‌پذیری جهانی، باعث شده تغییرات نسلی در مقایسه با تفاوت‌های اجتماعی-اقتصادی، نقش مهم‌تری در تعیین رفتارها داشته باشند. تاثیرگذاری جوانان بر افرادی از همه سنین و با هر درآمدی و بر شیوه مصرف و ارتباط آنها با برندها زیاد شده است. در برزیل، نسل Z در حال حاضر 20 درصد کل جمعیت کشور را تشکیل می‌دهد. موسسه مک‌کینزی چند سال پیش در همکاری با آژانس تحقیقاتی Box1824، یک نظرسنجی انجام داده و رفتارهای این نسل جدید و تاثیر آنها بر الگوهای مصرف در برزیل را بررسی کرده است. این نظرسنجی دیدگاه‌های کیفی در مورد نسل Z را در سه شهر بزرگ این کشور (رسیف، ریودوژانیرو و سائو پائولو)، با داده‌های کمی مربوط به چند نسل مختلف از طبقات اجتماعی-اقتصادی مختلف، ترکیب کرده است. هدف این بود که بفهمیم دیدگاه‌های نسل جدید، چگونه بر بقیه جمعیت و همچنین رفتار مصرفی آنها به‌طور کل، تاثیر می‌گذارد.

مطالعه ما براساس نظرسنجی صورت‌گرفته، چهار رفتار اصلی را در نسل Z مشخص کرد که همه آنها به یک عامل بستگی دارند: این نسل به‌دنبال واقعیت است. نسل Zها به بیان نظرات و احساسات فردی ارزش می‌دهند و از برچسب‌‌ها دوری می‌کنند. آنها خودشان را برای انواع اهداف و انگیزه‌ها بسیج می‌کنند و عمیقا به اثربخشی گفت‌وگو برای حل تعارض‌ها و بهبود دنیا اعتقاد دارند. در نهایت به شیوه‌ای کاملا تحلیلی و واقع‌گرایانه تصمیم‌گیری می‌کنند. به همین دلیل است که از نظر ما، نسل Z «نسل حقیقت‌جو» تلقی می‌شود. در مقابل، نسل قبل‌تر - یعنی نسل هزاره - در عصر شکوفایی اقتصادی دنیا شکل گرفته و بر خودش متمرکز است. اعضای این نسل، ایده‌آل‌گراتر و ستیزه‌جوتر هستند و تمایل کمتری به پذیرش نظرات مختلف دارند.

این رفتارها بر نوع نگاه نسل Z به مصرف و روابط آنها با برندها اثر دارد. شرکت‌ها باید با سه مفهومی که به این نسل مرتبط است، هماهنگ باشند:

مصرف به‌عنوان دسترسی یافتن نه مالکیت، مصرف به‌عنوان بیان هویت فردی، و مصرف به‌عنوان یک مساله نگرانی اخلاقی. این تحول نسلی همراه با پیشرفت‌های تکنولوژیک، در حال متحول کردن چشم‌انداز مصرف است؛ به شیوه‌ای که کل طبقه‌بندی‌های اجتماعی-اقتصادی را تحت تاثیر قرار می‌دهد و فراتر از نسل Z می‌رود و به کل هرم سنی جمعیت سرایت می‌کند. احتمالاتی که برای شرکت‌ها به‌وجود می‌آید، هم متحول‌کننده است و هم چالش‌‌برانگیز. کسب‌وکارها باید در چگونگی ارزشی که به مصرف‌کننده می‌دهند تجدیدنظر کنند؛ مقیاس و تولید انبوه را در برابر شخصی‌سازی دوباره متعادل کنند؛ و بیش از همیشه وقتی به مسائل بازاریابی و اخلاق کاری می‌پردازند، خودشان به چیزی که توصیه می‌کنند عمل کنند.

 آشنایی با نسل حقیقت‌جو
نسل‌ها به‌واسطه فضایی که از آن بیرون می‌آیند، شکل می‌گیرند (شکل 1). بیبی‌بومرها که بین 1940 تا 1959 متولد شده‌اند، در فضای بعد از جنگ جهانی دوم بزرگ شدند و مصرف را در قالب بیان ایدئولوژی تعریف می‌کنند. نسل X (متولدین 1960 تا 1979) مصرف‌کننده موقعیت بوده‌اند و نسل هزاره‌ای‌ها (متولدین 1980 تا 1994) تجربه‌ها را مصرف کرده‌اند. برای نسل Z همان‌طور که دیده‌ایم، اصلی‌ترین محرک مصرف، جست‌وجوی حقیقت در هر دو شکل شخصی و اجتماعی است. این نسل وقتی احساس راحتی دارد که فقط یک روش برای خودش بودن نداشته باشد. جست‌وجوی این نسل برای راستی و صداقت، آزادی بیان بیشتری ایجاد می‌کند و باعث می‌شود آنها برای شناخت انواع مختلف افراد پذیراتر باشند.

* هویت تعریف نشده: بیان واقعیت فردی

برای نسل Z، نکته کلیدی این نیست که خودشان را از طریق یک نوع کلیشه تعریف کنند، بلکه آنها می‌خواهند روش‌های مختلف خودشان بودن را امتحان کنند و هویت‌های فردی خود را در طول زمان شکل دهند. به این ترتیب، می‌توان آنها را «جست‌وجوگران هویت» نامید. 76 درصد جوانان نسل Z می‌گویند که مذهبی هستند. همزمان، آنها از انواع موضوعاتی که لزوما ربطی به عقاید مرتبط با مذهبشان ندارد، بیشترین استقبال را می‌کنند.  آنها همواره ارتباطات خود را حفظ می‌کنند و حجم بی‌سابقه‌ای از اطلاعات را ارزیابی می‌کنند. برای آنها، «خود» جایی برای آزمایش کردن و تغییر دادن است. از هر 10 جوان نسل Z، هفت نفر می‌گویند که دفاع از دلایل و انگیزه‌های مرتبط با هویت مهم است و بنابراین در مقایسه با نسل‌های گذشته، در مسائلی مثل نژاد و قومیت و جنسیت، علاقه بیشتری به حقوق بشر دارند.

* جامعه‌محور: ارتباط با واقعیت‌های مختلف

نسل Zها به‌شدت همه‌جانبه‌گرا هستند. آنها بین دوستانی که به‌صورت آنلاین پیدا کرده‌اند و دوستانی که در دنیای فیزیکی دارند، تفاوت قائل نمی‌شوند. این نسل به جوامع آنلاین ارزش می‌دهد، چون در این جوامع افراد با شرایط اقتصادی مختلف، می‌توانند با هم ارتباط داشته باشند و با انگیزه‌ها و منافع مختلف حرکت کنند (66 درصد جوانان نسل Z در نظرسنجی گفته‌اند جوامع براساس انگیزه‌ها و منافع ایجاد می‌شوند، نه با سوابق اقتصادی یا میزان تحصیلات. این رقم در مقایسه با رقمی که نسل هزاره یا نسل X و بیبی‌بومرها اعلام کرده‌اند بسیار بیشتر است). 52 درصد نسل Z فکر می‌کند طبیعی است که هر فردی به گروه‌های مختلف تعلق داشته باشد (این رقم در میان نسل‌های دیگر 45 درصد است) و آنها هیچ مشکلی ندارند که از این گروه به گروه دیگر بروند.

* گفت‌وگوکننده: شناخت واقعیت‌های مختلف

نسل Z به اهمیت گفت‌وگو معتقد است و تفاوت عقاید را در نهادهایی که در آن مشارکت دارد یا درون خانواده خود، می‌پذیرد. آنها می‌توانند با نهادهایی که ارزش‌های فردی آنها را رد می‌کنند مشارکت داشته باشند، بدون اینکه این ارزش‌ها را رها کنند. این واقعیت که نسل Zها در حالی که عقاید شخصی خود را دارند، به‌راحتی با نهادهای سنتی مذهبی تعامل دارند، این موضوع را در عمل نشان می‌دهد. آنها به جای اینکه همه چیز را رها کنند و بروند، درگیر می‌شوند تا چیزی را که از نظر آنها منطقی است، به‌دست آورند.  بنابراین، اعضای این نسل معتقدند تغییر با گفت‌وگو حاصل می‌شود: 57 درصد نسل هزاره، نسل X و بیبی‌بومرها معتقدند برای تغییر دنیا باید یک سیستم را به هم زد، در حالی که این رقم در میان نسل Z برابر با 49درصد است.

نسل Zها همچنین بیشتر خودشان را با اشتباهات شرکت‌ها وفق می‌دهند. به‌عنوان مثال، 39 درصد افراد این نسل انتظار دارند شرکت‌ها شکایات مشتری را در همان روز پاسخ دهند. این رقم برای نسل‌های قبل‌تر خیلی بیشتر و 52 درصد است.

* واقع‌بین: حقیقت‌جویی در همه چیز

نسل Zها، با حجم انبوه اطلاعاتی که در دست دارند، در مقایسه با اعضای نسل‌های قبل‌تر، در تصمیم‌هایی که می‌گیرند واقع‌بین‌تر و تحلیلی‌تر هستند. در نظرسنجی ما، 65 درصد نسل Z گفته‌اند برای آنها مهم است که بدانند در اطرافشان چه می‌گذرد و آن را تحت کنترل داشته باشند. این نسل خودآموز، راحت‌تر است که به‌صورت آنلاین جذب دانش کند تا از طریق روش‌های سنتی یادگیری. به علاوه، نسل Z در دوران اوج فشارهای اقتصادی جهانی بزرگ شده است. این چالش‌ها باعث شده این نسل در مقایسه با نسل هزاره، ایده‌آل‌گرایی کمتری داشته باشد. خیلی از جوانان نسل Z نسبت به نیاز به پس‌انداز برای آینده هوشیار هستند و ثبات شغلی را مهم‌تر از حقوق بالا می‌دانند. همچنین کار ثابت را نسبت به کار پاره‌وقت یا فریلنس ترجیح می‌دهند که این موضوع در مقایسه با رویکردهای نسل هزاره، عجیب است. طبق نتایج نظرسنجی، 42 درصد نسل Zهای 17 تا 23 ساله، یک کار تمام‌وقت، پاره‌وقت یا فریلنس دارند که برای چنین سنی رقم بالایی محسوب می‌شود.

  نسل Z: مصرف و مفاهیمی برای شرکت‌ها
در پیوند قوی تکنولوژی و رفتار، سه نیرو به‌وجود آمده است که بر همه نسل‌ها و در نهایت رویکردها نسبت به مصرف، اثرگذار است:

* تغییر معنای مصرف: از مالکیت تا دسترسی

این نسل واقع‌بین از مصرف‌کننده‌ها، انتظار دارد قبل از هر خریدی، به اطلاعات زیادی دسترسی داشته باشد و آن را ارزیابی کند. نسل Z علاوه‌بر چیزی که می‌خرد، روش مصرف خود را هم تحلیل می‌کند. برای نسل Z و البته به‌تدریج نسل‌های قبل‌تر، مصرف یعنی دسترسی داشتن به محصولات و خدمات، نه لزوما مالکیت آنها. وقتی دسترسی داشتن به شکل جدید مصرف تبدیل می‌شود، دسترسی نامحدود به کالاها و خدمات (مثل سرویس‌های تاکسی اینترنتی، استریم ویدئو و سرویس‌های اشتراکی) ارزش ایجاد می‌کند.

بیشتر شدن مصرف مشارکتی، یعنی افراد از این به بعد می‌توانند درآمد بیشتری در «اقتصاد گیگی» داشته باشند.

جنبه دیگری از اقتصاد گیگی شامل مصرف‌کنندگانی است که از رابطه برقرار کردن با شرکت‌ها منتفع می‌شوند و می‌توانند با انجام کارهای پاره‌وقت و پروژه‌ای برای آنها، درآمد بیشتری به‌دست آورند. به‌طور مشابه، شرکت‌های سنتی کالاهای مصرفی هم باید پلت‌فرم‌هایی از محصولات، خدمات و تجربه‌ها را ایجاد کنند که مشتریان را به برندها متصل می‌کند. این شرکت‌ها باید مدل‌های ارزش‌آفرینی خود را مورد بازنگری قرار دهند و از ارتباطات مستقیم‌تر با مصرف‌کنندگان و کانال‌های جدید توزیع استفاده کنند.

* فردیت: مصرف به‌عنوان بیان هویت فردی

برای نسل Z که هویت فردی بسیار اهمیت دارد، مصرف نوعی ابزار خود-اظهاری است و این بر خلاف رفتاری است که برندها را می‌خرند و می‌پوشند تا با هنجارهای گروه هم‌خوانی داشته باشند. مصرف‌کنندگان همه نسل‌ها، به رهبری نسل Z و نسل هزاره، علاوه‌بر اینکه خواهان محصولات شخصی‌سازی شده هستند، حاضرند برای محصولاتی که فردیت آنها را بیشتر مورد تاکید قرار می‌دهد، پول بیشتری بپردازند. یکی از یافته‌های جالب نظرسنجی این بود: 48 درصد نسل Z و فقط 38 درصد مصرف‌کنندگان نسل‌های دیگر، گفته‌اند برندهایی برای آنها ارزش دارند که آیتم‌های فروشی خود را زنانه و مردانه دسته‌بندی نمی‌کنند. برای خیلی از برندها، این یک قلمرو کاملا جدید است.

* مصرف متصل به اخلاقیات

در نهایت، مصرف‌کننده‌ها بیش از پیش انتظار دارند که برندها «یک موضع» داشته باشند. منظور این نیست که در میان طیف گسترده‌ای از موضوعات، موضع سیاسی درستی بگیرند. بلکه یعنی موضوعات یا دلایل خاصی را که برای یک برند و مصرف‌کنندگانش منطقی است، انتخاب کنند و حرف واضح و مشخصی در مورد آن موضوعات خاص بزنند. در یک دنیای شفاف، مصرف‌کنندگان جوان‌تر، بین اخلاقیات یک برند، شرکتی که مالک آن برند است و شبکه‌ای از شرکا و تامین‌کنندگان آن، تمایز قائل نمی‌شوند. فعالیت‌های یک شرکت باید با ایده‌آل‌های آن هم‌خوانی داشته باشد و این ایده‌آل‌ها باید در کل سیستم ذی‌نفعان شرکت نفوذ کند.  نسل Z در مورد برندها و واقعیت‌هایی که در پس آنها وجود دارد، اطلاعات خوبی دارد. به‌عنوان مثال، اگر برندی در مورد تنوع‌پذیری تبلیغ کند، اما خودش آن را رعایت نکند، نسل Z فورا متوجه این تناقض می‌شود. حدود 70 درصد پاسخ‌دهندگان نظرسنجی گفته‌اند از شرکت‌هایی محصول می‌خرند که اصول اخلاقی را رعایت می‌کنند.  جوانان همواره نماد طرز فکر جوامع خود بوده‌اند و بر رویدادها و رفتارها تاثیر عمیقی دارند.

نفوذ نسل Z – که اولین نسل دیجیتالی‌های مادرزاد محض هستند – حالا همه را تحت تاثیر قرار داده و جست‌وجوی حقیقت، اصلی‌ترین رفتار شخصیتی و الگوهای مصرف آنها است. تکنولوژی سطح بی‌سابقه‌ای از ارتباط‌پذیری را بین خود جوانان و بقیه جمعیت به‌وجود آورده است. این باعث شده تغییرات نسلی اهمیت بیشتری پیدا کنند و سرعت رویدادهای تکنولوژیک بالاتر رود. این تحول برای شرکت‌ها هم چالش به‌دنبال دارد هم فرصت‌های جذاب. به یاد داشته باشید: اولین قدم در به‌دست آوردن هر فرصتی این است که پذیرای آن باشید.
شهرام شریف- دنیای اقتصاد : کنسرسیومی از چندین رسانه و خبرنگار مشهور گزارشی تحقیقاتی درباره یکی از پیشرفته‌ترین ابزارهای جاسوسی منتشر کرده که برخی دولت‌ها به کمک آن به موبایل ده‌ها شخصیت سیاسی، صدها خبرنگار، فعال سیاسی یا معترض نفوذ کرده‌اند. ابزار «پگاسوس» برای نفوذ به موبایل برخی شخصیت‌های سیاسی چون امانوئل مکرون مورد استفاده قرار گرفته است.
رسوایی جاسوسی موبایلی
نام پگاسوس و شرکت سازنده‌ اسرائیلی‌اش NSO سال‌هاست در فضای جاسوسی تکنولوژی به گوش می‌رسد، حالا اما انتشار نتایج تحقیقات یک کنسرسیوم بزرگ رسانه‌ای ابعاد تازه‌ای را از این ابزار نقطه‌زن جاسوسی پیشرفته و گران‌قیمت افشا کرده که جهان را تکان داده است. اخیرا یک لیست هزار نفره منتشر شده که محققان آن را به عنوان اهدافی معرفی می‌کنند که قرار بوده با کمک پگاسوس مورد نفوذ و ردیابی قرار گیرند. افشای این لیست و نتایج تحقیقات کنسرسیوم رسانه‌ای  مثل بمب در فضای رسانه‌ای خبرساز شد به خصوص دو روزنامه واشنگتن‌پست و گاردین پشت این کنسرسیوم قرار دارند و تا اندازه‌ای روایت‌هایی شبیه ماجرای ادوارد اسنودن یا رسوایی کمبریج آنالیتیکا را یادآور می‌شوند. تیم تحقیقاتی کنسرسیوم رسانه‌ای با کمک لابراتوارهای امنیتی با بررسی تلفن همراه تعدادی از افراد حاضر در این لیست – که بسیاری از آنها شخصیت‌های بسیار شناخته شده‌ بین‌المللی هستند – به این نتیجه رسید که بخش قابل توجهی از آنها مورد نفوذ پگاسوس قرار گرفته‌اند. تلفن همراه امانوئل مکرون، نخست وزیر فرانسه از سوی دولت مراکش در لیست پگاسوس قرار گرفته و تلفن سعد حریری نخست وزیر سابق لبنان از سوی دولت امارات متحده عربی‌، تئودور آدهانوم گبرویسوس، رئیس سازمان بهداشت جهانی از سوی دولت مراکش، عمران‌خان نخست وزیر پاکستان از سوی دولت هند و ‌حتی رابرت مالی دیپلمات آمریکایی و مذاکره‌کننده ارشد این کشور در توافق هسته‌ای با ایران از جمله اهداف این ابزار پیشرفته جاسوسی بوده‌اند.نام رئیس‌جمهور آفریقای‌جنوبی هم در این لیست دیده می‌شود که از سوی کشور روآندا تحت جاسوسی قرار گرفته است.

این تحقیقات حتی نشان می‌دهد پادشاه مراکش از سوی سازمان اطلاعاتی کشور خودش تحت جاسوسی به کمک پگاسوس قرار داشته ‌است. در میان لیست اهداف پگاسوس نام ۱۸۰ روزنامه‌نگار در سراسر جهان به چشم می‌خورد. جمال خاشقجی روزنامه‌نگار کشته‌شده توسط دولت سعودی در استانبول هم از جمله قربانیان این ابزار به شمار می‌رود که اتفاقا مرگ او باعث برانگیختن حساسیت‌ بالایی در مورد NSO شد. بعد از مرگ او تست‌های امنیتی روی تلفن نامزدش نشان داد که حتی تلفن حدیثه چنگیز در میان این لیست قرار داشته است.

 ابزار پیشرفته هک اختصاصی شخصیت‌ها
پگاسوس بر خلاف سایر ابزارهای جاسوسی یا نفوذ تکنولوژیک نیاز به ارسال لینک یا بازشدن فایلی از سوی قربانی ندارد و شرکت سازنده به کمک متد‌های پیشرفته‌ای که توسعه آن‌ها میلیون‌ها دلار برآورد شده، در هر دو سیستم عامل آی‌او‌اس و اندروید به راحتی و بدون هیچ‌گونه نشانه‌ای حتی جدیدترین موبایل‌ها و سیستم‌عامل‌ها را مورد نفوذ قرار می‌دهد. این ابزار بدون کوچک‌ترین جلب توجهی توسط قربانی قادر به ردیابی مکان، روشن کردن میکروفن و دوربین، دسترسی به عکس‌ها، پیام‌ها، تقویم، ایمیل و حتی صفحه نمایش کاربر را دارد.

دسترسی و نفوذ به سیستم عامل آی‌او‌اس و آی‌فون موجی از حیرت را در فضای تکنولوژی ایجاد کرده به خصوص که خود شرکت اپل و بسیاری از متخصصان امنیتی تصور می‌کردند اساسا این سیستم عامل و آی‌فون بسیار امن است و حتی سال‌ها FBI با شرکت اپل بر سر باز کردن قفل آی‌فون یک تروریست وارد یک مجادله حقوقی شدند که سرانجام اپل حاضر به تبعیت از درخواست دولت نشد.

شرکت NSO ادعا می‌کند صرفا برای مبارزه با گروه‌های جاسوسی و تبهکاری آن را توسعه داده است اما لیستی از رژیم‌های استبدادی در میان مشتریان پگاسوس و انتشار لیست هزارنفره هدف‌ها و مشتریانی که اشخاص را هدف گرفته‌اند نشان‌دهنده نوع واقعی استفاده از این ابزار است.

تنها دولت امارات بیش از هزار نفر را که گمان می‌رود در میان آنها تعداد زیادی از فعالان سیاسی باشند با این ابزار تحت جاسوسی قرار داده است. در مکزیک که دولت آن کشور یکی از نخستین مشتریان NSO بوده ده‌ها روزنامه‌نگار تحت جاسوسی قرار گرفته‌اند از جمله آنها سسیلیو ئیندا بیرتو روزنامه‌نگار منتقدی که در سال ۲۰۱۷ با شلیک گلوله به سرش کشته شد. یکی از مدیران شرکت NSO پیش‌تر گفته بود که دولت مکزیک از این ابزار برای مبارزه با کارتل‌های مواد مخدر استفاده می‌کند.

واکنش به این افشاگری‌ها درباره NSO بسیار زیاد بوده به خصوص که در بین اهداف و مشتریان شرکت رقبای سیاسی بین‌المللی مختلفی دیده می‌شوند. از جمله در فرانسه کابینه این کشور جلسه اضطراری تشکیل داد و خبر آمد که خود امانوئل مکرون هم تلفن همراهش را بعد از افشای این ماجرا تغییر داده است.  تنها در یک مورد مشخص شده که حکومت سعودی ۳۶ نفر از کارکنان شبکه الجزیره را با این ابزار تحت نظارت قرار داده است.

همچنین مشخص شده که ۱۸۰ خبرنگار در لیست اهداف مشتریان پگاسوس قرار داشتند که در میان آنها سردبیر فایننشال تایمز‌، خبرنگار وال‌استریت ژورنال در امارات و ۴۸ خبرنگار درجمهوری آذربایجان‌ و ‌۳۸ خبرنگار مکزیک دیده می‌شوند. تنها در هند دولت  این کشور متهم به درخواست جاسوسی از ۳۸ خبرنگار هندی از جمله منتقدان نارندرا مودی، نخست‌وزیر این کشور شده است. در امارات و آذربایجان بیش از هزار نفر در لیست قرار داشته‌اند.

پگاسوس ابزار جاسوسی گران‌قیمتی است، این را هم متخصصان امنیتی و هم کارشناسان تکنولوژی تایید می‌کنند. بی‌جهت نیست تعداد مشتریان این شرکت از ۶۰ مورد تجاوز نمی‌کند. همین ۶۰ مشتری اما شامل ۴۰ کشور است از جمله مکزیک، جمهوری آذربایجان، قزاقستان، مجارستان، هند، امارات، عربستان سعودی، بحرین، مراکش، روآندا و توگو. بر اساس گزارش گاردین درآمد این شرکت تنها در سال ۲۰۱۸ بالغ بر ۲۵۱ میلیون دلار بوده و تعداد کارکنان آن ۷۵۱ نفر است. خود شرکت NSO ادعا می‌کند که این نرم‌افزار تنها به دنبال کمک به نهادهای قانونی است که به دنبال مجرمان و تروریست‌ها هستند و هر نوع استفاده دیگری از این ابزارها توسط مشتریان بر خلاف توافقات کاربری است با این حال پگاسوس به طور کامل دسترسی به لیست مورد درخواست مشتریانش را دارد که در میان آنها انبوهی از روزنامه‌نگاران و فعالان سیاسی دیده می‌شود.

در بین هزار شماره تلفن لو رفته ۱۸۸ شماره متعلق به روزنامه‌نگاران است. در بین سایر شماره‌ها هم فعالان حقوق بشر، دیپلمات‌ها، سیاستمداران و افراد دولتی دیده می‌شود که حداقل ۱۰ رئیس دولت در بین آنها قرار دارند. بسیاری از مشتریان NSO ساکنان کشور خودشان را برای هدف انتخاب کرده بودند، ولی گاهی اوقات افراد متعلق به سیاستمداران و روزنامه‌نگاران دیگر کشورها نیز در بین هدف‌های درخواستی یک کشور دیده می‌شود.بر اساس اعلام خود شرکت بیش از ۵۱ درصد مشتریان آن را سرویس‌های جاسوسی تشکیل می‌دهند و ۳۸ درصد متعلق به نهادهای قانونی و قضایی و ۱۱ درصد را ارتش‌ها تشکیل می‌دهند.

 اتحاد رسانه‌ها علیه پگاسوس
«پروژه پگاسوس» با هدف تحقیق روی شرکت جاسوسی سایبری اسرائیلی NSO  با همکاری بیش از ۵۰ خبرنگار از  ۱۸ رسانه بزرگ از سراسر جهان شکل گرفت. هر چند خود شرکت NSO سال‌هاست از سوی رسانه‌ها و مدافعان آزادی بیان از سراسر جهان مورد انتقاد قرار دارد، اما حتی بعد از انتشار گزارش شفافیت‌اش در سال ۲۰۲۱  که تحت فشار نهادهای بین‌المللی انجام گرفت باز هم ابزارهای جاسوسی این شرکت علیه روزنامه‌نگاران به کار گرفته شد. دسترسی نهادهای حامی حقوق روزنامه‌نگاران و همچنین عفو بین‌الملل به  یک لیست لو رفته شامل ۵۰ هزار نفر که تصور می‌رود هدف‌های مشتریان NSO باشند باعث شد که تیم «پروژه پگاسوس» از روزنامه‌نگاران مختلف از جمله گاردین و واشنگتن پست و لوموند شکل گیرد. این تیم صدها نفر داخل این لیست را که صاحب تلفن‌ها بودند، شناسایی کردند و از آنها درخواست کردند که تلفنشان را در اختیار این تیم قرار دهد تا مشخص شود که آیا دستگاه‌هایشان آلوده بوده‌اند یا نه و در بین ۳۷ دستگاه نشانه‌هایی از فعالیت پگاسوس روی آن‌ها یافت شد.

تیم پروژه برای تحقیقات خود حتی به صورت محرمانه با برخی از شرکت‌های تکنولوژی هم همکاری‌هایی دریافت کرده است از جمله شرکت واتس‌اپ که شکایتی را علیه NSO در آمریکا تنظیم کرده که بعدا مشخص شد برخی اسناد ارائه شده واتس‌اپ به دادگاه در مورد پگاسوس با حقایقی که خود تیم پروژه به آن رسیده بود، مطابقت می‌کند.

لابراتور امنیتی ۶۷ دستگاه که صاحبان آنها در اختیار پروژه پگاسوس قرار دادند را مورد بررسی قرار دادند و مشخص شد که ۲۳ دستگاه کاملا مورد نفوذ قرار گرفته‌اند در ۱۴ دستگاه نشانه‌‌هایی مبنی بر مورد هدف قرار گرفتن دیده شد و برای ۳۰ تلفن باقی‌مانده نتیجه تست‌ها بی‌نتیجه بود که البته چندین دستگاه از این بین‌(‌این ۳۰ دستگاه‌) جایگزین موبایل قبلی کاربران شده بودند.‌ از این میان ۱۵ دستگاه اندروید بودند‌(‌در گوشی‌های اندروید بر خلاف آی‌فون اطلاعات مورد نیاز برای شناسایی رفتار نفوذ ثبت نمی‌شود‌) اما این دستگاه‌ها حاوی نشانه‌هایی از هدف قرار گرفتن بودند از جمله لینک پیامک پگاسوس.

 سکوت آمریکا
شرکت NSO ادعا می‌کند که اساسا به مشتریانش اجازه نمی‌دهد شماره تلفن‌های آمریکایی را تحت جاسوسی قرار دهند اما در این لیست شماره‌ تلفن‌های خارجی افراد آمریکایی هم به چشم می‌خورد.به نظر می‌رسد دولت ایالات‌متحده که تاکنون در برابر این موضوع سکوت اختیار کرده نتواند خود را از عواقب این جنجال جاسوسی کنار بکشد. رسانه‌های آمریکایی طی روزهای اخیر فشار فزاینده‌ای به دولت آورده‌اند تا در برابر این رسوایی واکنش دهد؛ به خصوص که سال‌هاست هم روسیه و هم چین را به جنگ و جاسوسی سایبری متهم می‌کند.بسیاری از فعالان رسانه‌ای و آزادی بیان معتقدند که دسترسی بدون محدودیت و فراقانونی نهادهای حکومتی به ابزارهای جاسوسی در دنیا نتایج فاجعه‌باری به دنبال خواهد داشت.

مشیر شارما، ستون‌نویس بلومبرگ در مطلبی انتقادی با اشاره به عدم واکنش دولت آمریکا نوشت برخی از روزنامه‌نگاران حاضر در پروژه پگاسوس به خصوص به جاسوسی از روزنامه‌نگاران هندی درست روز قبل از دیدار نخست‌وزیر هند و بنیامین نتانیاهو‌(‌نخست‌وزیر سابق اسرائیل‌) انتقاد شدیدی کرده‌اند. درو هارول یکی از خبرنگاران واشنگتن پست که در این تحقیق علیه پگاسوس شرکت داشته در گفت‌وگویی با NPR می‌گوید در بین شماره تلفن‌های موجود در لیست ۵۰ هزار نفره تعداد زیادی شماره تلفن آمریکا دیده می‌شود و این نشان می‌دهد که حتی آمریکایی‌ها هم هدف این ابزار و این شرکت قرار داشته‌‌اند. با این حال در خود آمریکا پرونده‌های حقوقی متعددی علیه NSO مطرح است ازجمله شکایت(فیس‌بوک)‌ پیام‌رسان واتس‌اپ که از این شرکت بابت ارسال بدافزار به ۱۴۰۰ کاربر این شرکت و جاسوسی از تلفن همراه آنان شکایت کرد. این شکایت در سال ۱۳۹۹ یکبار توسط یک قاضی منطقه‌ای آمریکا رد شد؛ چراکه این شرکت استدلال کرد که دادگاه آمریکا فاقد صلاحیت قضایی یک شرکت پیمانکار دولت خارجی است.

دیمیتری گالوف، محقق امنیتی شرکت کسپرسکی معتقد است که نباید جاسوسی پگاسوس را با آسیب‌پذیری امنیتی اشتباه گرفت. به گفته وی محصول این شرکت از سال ۲۰۱۷ در حال رشد بوده و قادر بوده پیام‌ها یا ایمیل‌های قربانیان را بخواند و به مکالمات او دسترسی داشته باشد.

به گفته وی، این ابزار جاسوسی گران‌قیمت مربوط به افراد خاص است. او می‌گوید که این نرم‌افزار ضمن اینکه قادر به نفوذ بدون هیچ‌گونه نشانه‌ای در موبایل قربانی است می‌تواند تمام ردپاهای خود را در سیستم او نیز پاک کند. به گفته این محقق امنیتی شرکت کسپرسکی ابزارهای جاسوسی در این سطح هم اکنون در دارک‌وب با قیمت ۵/ ۲  میلیون دلار در دسترس است.

اسنودن: تجارت نرم‌افزارهای جاسوسی نباید وجود داشته باشد
p17- (1)

این جریان واکنش ‌ادوارد اسنودن‌ - افشاگر اطلاعات مربوط به آژانس امنیت ملی آمریکا- را هم برانگیخته است. او هشدار داده است که با ادامه این روند، جهان به سمتی می‌رود که در آن دیگر هیچ موبایلی از نفوذ هکرهای دولتی در امان نخواهد بود. اسنودن بعد از اولین افشاگری‌های مربوط به پروژه پگاسوس و در مصاحبه با گاردین گفت که دولت‌ها باید یک ضرب‌الاجل جهانی در برابر تجارت بین‌المللی نرم‌افزارهای جاسوسی تعیین کنند. او که در سال 2013 دست به افشاگری‌های گسترده‌ درباره بعضی از برنامه‌های سری آژانس امنیت ملی زد، کسب‌وکار توسعه‌دهندگان بدافزارها را صنعتی توصیف کرد که نباید وجود داشته باشد.

 


